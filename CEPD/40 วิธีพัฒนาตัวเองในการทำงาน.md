"40 วิธีพัฒนาตัวเองในการทำงาน" (illustrated by Thames)
1. มี To do list รายวัน และ update ใหม่ของวันรุ่งขึ้น ทุกๆเย็นก่อนกลับบ้านจะทำให้คุณฝึกคิดไปข้างหน้าเสมอ
2. พยายามไม่ประชุมบ่อยๆ เพราะเค้าจ้างคุณมาทำงาน ไม่ใช่มาประชุม
3. ถ้าต้องประชุม ให้คิดเข้าไปก่อนเสมอว่า คุณจะเข้าไปพูดอะไร และจบประชุม คุณต้องการผลอะไร โดยใช้เวลาน้อยที่สุด
4. อย่าเข้าไปขอแนวทางแก้ปัญหาจากใคร ถ้าไม่ได้คิดวิธีของตัวเองไว้ก่อน
5. เวลาเกิดข้อขัดแย้งในเรื่องต่างๆ ตั้งคำถาม focus ไปที่แนวทางแก้ปัญหาเพื่อให้งานมันเดินไปข้างหน้า ไม่ใช่มานั่งโทษกันไปโทษกันมา เพราะมันไม่ได้มีประโยชน์ต่อทั้งตัวพวกคุณเอง และองค์กร
6. พยายามเรียนรู้งานของหน่วยงานข้างเคียงให้มากที่สุด เพราะมันจะทำให้คุณเห็นภาพรวมมากขึ้น
7. ถ้านั่งคิดหาทางแก้ไขปัญหามานานแล้ว ยังคิดไม่ออก ให้ออกไปเดินเล่นซัก 5 นาที แล้วกลับมาคิดใหม่
8. เวลาประชุมใหญ่กับคณะผู้บริหารใหญ่ ให้ตั้งใจฟัง ถามตัวเองว่าถ้าฉันเป็น CEO บริษัท ฉันจะให้ direction กับคนทำงานยังไง หรือเมื่อนั่งฟังสิ่งที่คนอื่น present ให้ถามตัวเองว่า ฉันจะทำให้ดีกว่านี้ได้ยังไง?
9. จงฝึกเป็นคนที่มาพร้อมกับวิธีแก้ไขปัญหา ไม่ว่าใครมาหาคุณ คุณต้องมีทางออกให้เสมอ
10. วิ่งเข้าหางาน ไม่ใช่รอให้งานวิ่งเข้าหา เพราะถ้างานวิ่งเข้าหาคุณเมื่อไหร่ มันจะเป็นงานด่วนทุกครั้ง
11. พยายามทำงานตาม To do list ให้เสร็จให้หมด โดยไม่ต้องทำ OT ถึงจะเป็นการพิสูจน์ว่าคุณมี productivity ในการทำงานดีจริง
12. อย่าประชุมนาน ถ้าคุณประชุม 1 ชั่วโมง คนประชุม 10 คน นั่นหมายถึงคุณกินเวลาทั้งหมด 10 ชั่วโมง ไม่ใช่ 1 ชั่วโมง หัดเคารพเวลาคนอื่นบ้าง
13. ก่อนจะทำงาน paper หรือ presentation ไม่ว่าแบบไหน ให้เขียนมันลงในกระดาษให้หมดก่อน การเพ่งหน้าจอคอมพิวเตอร์ไม่เคยทำให้คุณคิดออก มันเสียเวลา
14. หาวิธีทำงานให้คุณออกแรงน้อยที่สุด แต่ได้ผลงานดีที่สุด เพราะคุณจะมีพลังไปทำงานอื่นๆได้ในปริมาณที่มากกว่าที่คนทั่วๆไปทำ
15. สอนงานให้เป็น การสอนงานไม่ใช่การสั่ง อย่าเข้าใจผิด นี่คือวิธีเดียวเท่านั้นที่จะทำให้ทีมงานคุณเก่งขึ้น และคุณมีเวลาไปทำอย่างอื่นได้
16. หัดติดตามยอดขายของบริษัทบ้าง เพราะนี่คือสิ่งสำคัญในมุมมองของเจ้าของธุรกิจ ถ้าคิดอย่างเจ้าของไม่ได้ จะไปเก่งได้ยังไง
17. มีความเป็นผู้นำ ทำในสิ่งที่ควรทำ เลือกในสิ่งที่ถูกต้อง เสียสละในสิ่งที่จำเป็น
18. ถามตัวเองเสมอว่า ทำไมต้องทำงานขั้นตอนนี้ ขั้นตอนนั้น หรือทำไมงานถึงมี process แบบนี้ ไม่ใช่แบบนั้น เพื่อฝึกให้คุณได้คิด และพัฒนา process การทำงานใหม่ๆให้ไวกว่าเดิมอยู่เสมอ
19. งานด่วนที่คน email มาขอส่วนใหญ่ ไม่ใช่งานด่วนจริงๆ เพราะถ้าด่วนจริงๆ เค้าจะต้องโทรมาหาคุณ ไม่ใช่ email มา
20. อย่าเสียเวลาตอบ email นาน นั่นไม่ใช่งานหลักของคุณ
21. จัดโต๊ะทำงานในแบบที่คุณชอบ เพราะคุณต้องอยู่กับมันเกือบทุกวัน มันจะทำให้คุณมีพลังมากขึ้น
22. ก่อนกลับบ้าน จัดโต๊ะทำงานและจัดงานที่คุณจะทำของวันพรุ่งนี้ตาม updated to do list เอาไว้ก่อนทุกครั้ง เมื่อมาถึงที่ทำงานในวันถัดไป คุณจะไม่ต้องเสียเวลามาคิดเลยว่า คุณจะทำอะไร
23. งานที่ควรทำเป็นอันดับแรก คืองานที่สำคัญ+เร่งด่วน+คนอื่นทำต่อไม่ได้ถ้าไม่ได้งานจากคุณ เพราะนั่นหมายถึงมันเป็นงานส่วนรวม และงานสำคัญของส่วนรวมจะสร้าง impact ได้มากกว่างานส่วนตัวเสมอ
24. ความดีต้องยกให้ลูกน้อง แต่ถ้าลูกน้องทำผิด คุณต้องออกรับแทน นี่ต่างหากที่จะทำให้คุณได้รับความเคารพ เมื่อใครซักคนเคารพคุณ เขาจะส่งมอบงานที่ดีที่สุดให้โดยที่คุณไม่ต้องร้องขอแม้แต่นิดเดียว
25. กล้ารับงานท้าทายที่คนส่วนใหญ่ไม่กล้ารับ เพราะมันจะทำให้ขีดจำกัดของคุณขยาย
26. พยายามทำงานที่มีแต่คุณเท่านั้นที่ทำได้ ถ้างานไหนใครๆก็ทำได้ ให้กระจายให้คนอื่นทำ
27. ทำงานเกินตำแหน่งของตัวเองเสมอ แล้วคุณจะก้าวหน้าเร็ว เพราะโอกาสเป็นของคนที่มีความพร้อมมากกว่าทุกครั้ง
28. อ่อนน้อมถ่อมตน และเป็นคนสุภาพ แล้วคุณจะเป็นที่รักของทุกคน
29. การทำงานที่ใช้เวลานาน กลับบ้านดึกๆไม่ได้หมายความว่าคุณขยัน แต่หมายความว่าคุณทำงานไม่มีประสิทธิภาพ
30. อย่าทำ OT ถ้าไม่จำเป็น เพราะการเอาเวลาทำ OT มาใช้พัฒนาตัวเอง ทำให้คุณเก่งแบบก้าวกระโดดได้มากกว่า
31. ยอมรับฟังคำวิจารณ์ เพราะมันทำให้คุณรู้จุดอ่อน และรู้ว่าคุณต้องพัฒนาอะไร
32. Start with WHY ไม่ว่าจะเรื่องไหนๆ เพราะไม่มีใครสนว่าคุณทำอะไร เค้าสนแต่ทำไมคุณถึงทำ ถ้าคุณต้องการให้คนอื่นเข้าใจ คุณต้องเริ่มจากการพูดเรื่อง WHY
33. ฝึกเล่าเรื่องให้เป็น present งานให้ได้ แล้วคุณจะเป็นที่รู้จัก
34. พักผ่อนให้พอ สร้างกำลังใจให้ตัวเองก่อนมาทำงาน เพื่อให้คุณมีพลังเต็มเปี่ยมในการวิ่งชนกับปัญหาเสมอ
35. ฝึกมองความสำคัญ และความเร่งด่วนของงานจริงๆให้ออก บางอย่างมันไม่ได้สำคัญ และเร่งด่วนขนาดนั้นจริงๆหรอกครับ เชื่อผมเหอะ!
36. ใช้คำพูดให้เป็น ความหมายเดียวกัน แต่วิธีพูดต่างกัน ผลลัพธ์ที่ได้ก็ต่างกัน
37. หัดเชื่อใจคนอื่น อย่าไปควบคุมทั้งหมด คุณต้องยอมให้เกิดความผิดพลาดในระดับที่รับได้ เพื่อฝึกให้เกิดการเรียนรู้ เพราะถ้าไม่เกิดการเรียนรู้ แล้วจะมีความก้าวหน้าได้ยังไง?
38. คุณไม่ใช่ Superman อย่าเก็บงานทุกอย่างไว้กับตัวเองคนเดียว เพราะคุณจะกลายเป็นคอขวดทำให้ประสิทธิภาพโดยรวมเสีย
39. ต้องหัดปฏิเสธอย่างสุภาพให้เป็น

40. และสุดท้ายคุณต้องแตกต่างจากคนอื่นๆที่ทำงาน ไม่ทางใดก็ทางหนึ่ง