 ข้าพเจ้าเชื่อว่า ไม่ว่าเราจะเกิดมาเป็นผู้ชายหรือเป็นผู้หญิง เราก็คงจะมีความรู้สึกไม่แตกต่างกันเท่าใดนักในเรื่องของความอยากจะมีความสุขที่แท้จริงในชีวิต อยากจะดำรงชีวิตอยู่บนโลกใบนี้อย่างประชาชนชั้นหนึ่ง คำว่าประชาชนชั้นหนึ่ง... ในความหมายของข้าพเจ้ามิได้หมายถึงการที่เกิดมาหล่อ สวย รวย เริ่ด ไฮโซ...จบจากต่างประเทศ ใช้สินค้าแบรนด์เนมดังๆ หรือ ฯลฯ แต่คำว่า ประชาชนชั้นหนึ่งในความหมายของข้าพเจ้านั้น หมายถึง มนุษย์ที่รู้จักคุณค่าของตนเอง รู้จักที่จะสร้างคุณค่าภายในด้วยตัวของเราเอง

     คงเคยได้ยินสโลแกนโฆษณาของครีมบำรุงผิวชื่อดังยี่ห้อหนึ่งที่ว่า .... “คุณค่าที่คุณคู่ควร” ...ได้ยินทีไร ก็ต้องมานั่งถามตัวเองว่า คุณค่าที่แท้จริงที่เราคู่ควรน่ะ คืออะไร แล้วก็ได้คำตอบในใจว่า คุณค่าแห่งความเป็นมนุษย์ที่ได้พัฒนาจิตใจให้มีความสุข มีความรู้ มีความสดชื่น เบิกบาน แล้วก็มีน้ำใจที่จะช่วยผู้ที่อยู่รอบๆข้าง เท่าที่เราทำได้ ที่สำคัญคือ เราจะต้องเป็นต้นไม้ยืนต้น ที่จะยืนหยัดได้ด้วยตัวของเราเอง มีความอบอุ่นในใจด้วยตัวของเราเอง มันจะวิเศษสักแค่ไหน ถ้าเรารู้ว่า จิตใจของเราอบอุ่น มั่นคง ปลอดภัย เป็นที่พึ่งให้แก่ตัวเราเองได้ ....

    You've got a friend... เรามีเพื่อนแท้อยู่คนหนึ่ง และเพื่อนแท้คนนี้ ไม่ใช่ใครหรอก เขาคือตัวของเราเองนั่นเอง ที่จะบันดาลให้เราสุขก็ได้ ทุกข์ก็ได้ หัวเราะก็ได้ ร้องไห้ก็ได้... It's me ... คือตัวเราเอง มิใช่ใครที่ไหน

     แล้วข้าพเจ้าก็ค่อยๆเรียนรู้ที่จะเติบโตขึ้นมาเป็นต้นไม้ยืนต้น เป็นต้นไม้ในป่าใหญ่ ที่มีรากแก้วหยั่งลึกลงในผืนดิน... มันไม่ง่ายเลยนะ ที่เราจะเติบโตเป็นผู้ใหญ่อย่างแท้จริง เป็นมนุษย์ที่เป็นมนุษย์จริงๆ เป็นคนที่เต็มคนจริงๆ.. มันไม่ง่ายเลย..

     ทุกก้าวย่างของชีวิตจะต้องผ่านความเจ็บปวด ประสบการณ์สอนให้เราเติบโตขึ้น หากเรารู้จักที่จะคิด สอนตนเองที่จะไม่ก้าวพลาดซ้ำอีก แน่นอน ไม่มีใครที่ไม่เคยทำผิด ... ใครบางคนบอกว่า คนที่ไม่เคยทำอะไรผิด ก็คือคนที่ไม่เคยทำอะไรเลย..

     หลายครั้งที่เราทำอะไรผิดไปแล้ว เราเสียใจ และเราอาจจะซ้ำเติมตนเองให้จมปลักอยู่ในตม ในบ่อน้ำตา คิดต่อว่าตนเองว่าเราไม่ดีอย่างโน้นอย่างนี้ .... คิด คิด คิด ยิ่งคิดยิ่งเศร้าหมอง หมดกำลังใจที่จะลุกขึ้นยืน และอาจจะมีบางคนที่เมื่อทำอะไรผิดแล้ว ก็ไม่เคยคิดที่จะรับผิดชอบการกระทำของตนเอง ได้แต่ เฝ้าเพียรพยายามหา “คนที่จะมารับผิด”.... เพราะคนนั้นทีเดียว ชีวิตฉันถึงได้เป็นอย่างนี้ เพราะเธอทีเดียว ที่ทำให้ฉันมีความทุกข์...

     หลายต่อหลายครั้งที่เราเอาชีวิตของเราไปฝากไว้ในความรับผิดชอบของผู้อื่น.. หลายต่อหลายคืนที่ต้องนอนหลับไป ทั้งๆที่น้ำตายังนองหน้า น้ำตาท่วมหูทั้งสองข้าง เพียงเพราะเสียใจที่คนโน้น คนนี้ ทำอย่างนี้กับเรา.... เพราะเขาทีเดียว ที่ทำให้เราต้องเป็นอย่างนี้...

     เราอาจจะลืมไปว่า “ชีวิต” สมควรที่จะเป็นของเรา และเราอาจจะลืมไปว่า เราเป็นผู้รับผิดชอบความสุข ความทุกข์ด้วยตัวของเราเอง และเมื่อเรามองเข้าไปดีๆให้ถึงสัจจะของชีวิต เราก็จะเห็นสิ่งที่พระพุทธองค์ได้ตรัสเอาไว้ ทุกข์ที่เกิดขึ้นในชีวิตนั้น ใครทำให้... มองดูดีๆ เราทำของเราเอง.... เราเป็นคนเดียวที่คิดในแง่ลบ เราเป็นคนเดียวที่สมัครใจจะเก็บความอาฆาต โกรธแค้นเอาไว้ในหัวใจ เราเป็นคนเดียวที่ไม่อยากจะอยู่อย่างพอเพียง สิ่งแวดล้อมอาจจะกระตุ้นเร้า แต่คนที่ตัดสินใจจะไปตามสิ่งกระตุ้นเร้านั้น คือตัวของเราเองจริงๆ

     นี่เอง เป็นเหตุให้พระพุทธองค์ได้ตรัสถึงเรื่องของการมองตน ไม่ใช่ไปเพ่งมองที่ผู้อื่น เคยอ่านโคลงโลกนิติ อยู่บทหนึ่งยังประทับใจอยู่จนถึงทุกวันนี้ ที่บอกว่า …

     โทษผู้อื่นเพี้ยงเท่า     เมล็ดงา
     ปองติฉินนินทา          ห่อนเว้น
     โทษตนเท่าภูผา        หนักยิ่ง
     ป้องปิดคิดซ่อนเร้น     เรื่องร้ายหายสูญ

     ข้าพเจ้าจึงตาสว่างขึ้นมาว่า ไม่ว่าจะเกิดเรื่องอะไรก็ตามขึ้นมาในชีวิต.. สงบใจสักนิด แล้วมองตนก่อนอื่น แก้ไขตนดีกว่า ง่ายกว่าที่จะไปแก้ผู้อื่นมากนัก แต่ข้าพเจ้าก็ได้พบกับความจริงอีกว่า แก้ไขตน ก็ต้องใช้เวลา ต้องให้กำลังใจตน เพราะความเคยชินที่ไม่ดีหลายๆอย่าง เราก็คุ้นเคยมานาน ก็จะต้องให้โอกาสตนเอง ค่อยๆพัฒนาปรับปรุงตนไปเรื่อยๆ แล้วความทุกข์ที่หนักหนามารุมเร้า ก็จะค่อยๆ เบาบางลง แม้จะใช้เวลานาน ก็ยังดีกว่าเราไม่ทำอะไรๆ เพื่อตัวเราจะได้เป็นประชาชนชั้นหนึ่งกับเขาบ้าง

     โลกยังสดใส ชีวิตยังมีหวัง สิ่งไหนที่ผิดพลาด ก็แก้ไขได้ หากไม่ท้อ มองโลกในแง่ดี มองตัวเราในแง่ดี ให้กำลังใจตัวเรา รักตัวเองให้มากๆ พาเขาไปสู่สภาวะจิตใจที่ดีๆ ชีวิตก็จะมีความสุข เป็นความสุขเล็กๆ ความสุขที่พอเพียง ที่พอจะหาได้ในโลกยุควัตถุนิยมมากมายนี้

     อยากจะจบด้วยเพลงที่ข้าพเจ้าชอบมากเพลงหนึ่ง... LIVE AND LEARN

“ในยามที่ชีวิต เดินเข้ามาถึงจุดเปลี่ยน

จนบางครั้งคนเราไม่ทันได้ตระเตรียม...หัวใจ
ความสุข ความทุกข์ ไม่มีใครรู้ว่าจะมาเมื่อไหร่...จะยอมรับความจริงที่เจอได้แค่ไหน....
เพราะชีวิตคือชีวิต... เมื่อมีเข้ามาก็มีเลิกไป...

มีสุขสม มีผิดหวัง หัวเราะ หรือหวั่นไหว เกิดขึ้นได้ทุกวัน
อยู่ที่เรียนรู้... อยู่ที่ยอมรับมัน...ตามความคิดสติเราให้ทัน...
อยู่กับสิ่งที่มี มิใช่สิ่งที่ฝัน... และทำสิ่งนั้นให้ดีที่สุด...
สุขก็เตรียมไว้ ว่าความทุกข์คงจะมาอีกไม่ไกล
จะยอมรับความจริงที่เจอได้แค่ไหน....”

     เราเป็นเจ้าของชีวิตของเราเอง... เราเองที่จะเป็นผู้เลือกที่จะมีความสุขหรือทุกข์... ขอกราบแทบพระบาทของพระสัมมาสัมพุทธเจ้าที่ได้มอบพระธรรมเอาไว้ให้แก่โลก เป็นมิตรแท้ที่จะช่วยให้เรารู้จักทุกข์ และ แก้ไขความทุกข์ ไปสู่ความสุขอย่างแท้จริง.
     
