วิถีไดอะล็อค
 หลักสูตรสาธารณะ ครั้งต่อไป เดิมที่ลงวันที่ไว้เป็น ๒๕-๒๖ เมษายนนั้น ขอเปลี่ยนเป็นวันที่ ๒๙-๓๐ เมษายนนะครับ
ไดอะล็อคที่ทำ ๆ กัน บางทีอาจเป็นเพียงรูปแบบ ที่ขาดหัวใจ หรือความเป็นวิถี มีน้องคนหนึ่งเล่าให้ฟังว่า มีผู้บริหารองค์กรมหาชน ที่ผ่านการอบรมในแนวทางแบบนี้มามากมายหลายหลักสูตร แต่เขาก็ยังติดขัดบางประการ น้องคนนั้นตั้งข้อสังเกตว่า
"สิ่งที่สังเกตเห็นได้คือ เขาเรียนเยอะ รู้เยอะ ทางทฤษฎี พูดได้หลายฉาก มีคำเก๋ๆทางด้านการจัดการผุดมาอย่างไม่หยุดหย่อน ที่น่าแปลกคือเขาคนนี้โกรธมากเวลามีคนขัด หรือมีคนนำเสนอประเด็นที่ต่างจากตนมาก และพร้อมจะเป็นผู้นำอยู่ตลอดเวลา ทุกประเด็นต้องผ่านการปรึกษาหารือกับเขาแม้จะเป็นประเด็นเล็กน้อย"
นี่คือข้อจำกัดของเขา หรืออาจจะเป็นข้อจำกัดของท่านด้วย ทำให้เราจะต้องพิจารณาเรื่องความรู้ความสามารถในการพูดคุยในการฟังใหม่ จะเห็นได้ว่า การเรียนไดอะล็อคนั้น ต้องเรียนให้เข้าถึงวิถี เข้าถึงปัญญาปฏิบัติ
รายละเอียดของหลักสูตรมีดังนี้
หลักสูตรสองวัน
ที่มาของหลักสูตร
ในชีวิตเราประกอบด้วย
หนึ่ง สิ่งที่เรารู้ว่า เรารู้
 สอง สิ่งที่เรารู้ว่า เราไม่รู้
 สาม สิ่งที่เราไม่รู้ว่า เราไม่รู้
ไดอะล็อคอยู่ในประเภทที่ 'เราไม่รู้ว่า เราไม่รู้'
หนึ่ง เราคิดว่าเราฟังเป็น แต่ที่จริงเราฟังไม่เป็น และถ้าจะฟังเป็น เราต้องเริ่มจากการยอมรับเสียก่อนว่า เรามี 'ข้อจำกัดในการรับฟัง' และเมื่อเรายอมรับความจริงข้อนี้และเริ่มเรียนรู้ที่จะฝึกฝนตัวเอง เราจะสามารถเพิ่มศักยภาพในการสื่อสารของเราได้ทวีคูณ
สอง การสื่อสารของเรามีปัญหา เราคิดว่ามนุษย์ทุกคนเหมือนกัน และมักจะตั้งคำถามว่า "ทำไมมนุษย์จึงไม่เหมือนกัน" จะมีการเรียนรู้ผ่านกิจกรรมที่ทำให้เราเห็นว่าคนเราไม่เหมือนกัน และหากเราเข้าใจในความแตกต่างกันนี้ เราจะสามารถสื่อสารกับเพื่อนมนุษย์ได้ดียิ่งขึ้น
สาม การสื่อสารหรือความสัมพันธ์เป็นสิ่งสำคัญที่สุด ที่จะทำให้มนุษย์มีแรงบันดาลใจ รู้สึกปลอดภัย มั่นคง และสามารถเปล่งศักยภาพสูงสุดออกมาได้
ที่จริงแล้ว ที่ผ่านมาเราอาจจะยังไม่เคยถามตัวเองเลยว่า เราได้ให้ความสำคัญกับ "ความสัมพันธ์" อย่างเพียงพอแล้วหรือยัง
วัตถุประสงค์
หนึ่ง เข้าถึงปัญญาปฏิบัติแห่งการเป็นผู้ฟังและผู้พูดที่ดี ที่ทำให้สามารถสื่อสารอย่างที่ก่อให้เกิดสปิริตของทีม (Team Spirit) และการหลอมรวมทีมอย่างเป็นลมหายใจเดียวกัน (Team Synergy)
สอง สามารถปรับเปลี่ยนการประชุมให้เป็นการประชุมที่ก่อให้เกิดแรงบันดาลใจ ให้คนมีความหมั้นหมายในงานและมีความคิดสร้างสรรและนวัตกรรมในเนื้องาน
สาม คลี่คลายความขัดแย้งอันเกิดจากการสื่อสารที่ขาดอภิทักษะของการเป็นผู้ใหญ่ ที่แท้จริง (ซึ่งได้แก่ทักษะระดับสูงในคุณภาพของการเป็นผู้ใหญ่ ที่จะได้รับการยอมรับจากคู่ขัดแย้ง และสามารถน้อมนำให้คู่ขัดแย้งอ่อนโยนขึ้นได้ ทำให้พวกเขาสามารถมองพ้นกรอบจำกัดของตัวเอง)
รูปแบบและองค์ความรู้ของเวิร์คชอบ
การเรียนรู้จะเป็นไปในบรรยากาศสบาย ๆ ผ่อนคลาย ผ่านกิจกรรมการพูดคุยและการฟังในรูปแบบต่าง ๆ ผ่านประสบการณ์ตรงซึ่งจะทำให้เราสามารถเรียนรู้ไดอะล็อคอย่างจับต้องได้
การจัดกิจกรรมจะเป็นไปอย่างสอดคล้องกับกลุ่มผู้เรียน เช่นเดียวกันการตัดเสื้อผ้าเฉพาะคน (tailer-made)อย่างสอดคล้องเหมาะสมกับบริบทและโจทย์ที่แต่ละกลุ่มผู้เข้า ร่วมเผชิญอยู่
ที่มาของไดอะล็อคแบบเดวิด โบห์ม ซึ่งนักฟิสิกส์โนเบลไพร์ซ หนึ่งในทายาทของไอน์สไตน์ และได้รับการพัฒนาต่อมาด้วยทีมงานของปีเตอร์ เซงเก้ จาก MIT อันเป็นทีมที่นำเสนอรูปแบบการพัฒนาให้เกิดองค์กรแห่งการเรียนรู้ หรือ Learning Organization โดยใช้ไดอะล็อคแบบโบห์มมาเป็นตัวขับเคลื่อนการแลกเปลี่ยนเรียนรู้ ซึ่งเป็นองค์ประกอบสำคัญของการจัดการความรู้เพื่อสร้างสรรนวัตกรรมใหม่ ๆ อีกด้วย
การเข้าใจนิวโรไซน์ (Neuroscience)และคลื่นสมอง โหมดปกป้องและโหมดปกติ ตลอดจนการทำงานของสมองส่วนหน้า ก็จะทำให้เราเข้าใจถึงกลไกแห่งการสื่อสารที่ได้ผล และเรียนรู้ว่าทำไมการสื่อสารจึงมีข้อจำกัดและล้มเหลว
เรียนรู้การเตรียมความพร้อมของผู้เข้าร่วมประชุมให้สามารถพูดคุยกันได้ใน บรรยากาศที่ดี ได้แรงบันดาลใจและสร้างสรร เรียนรู้ที่จะนำพาวงพูดคุยในรูปแบบต่าง ๆ ที่ทำให้วงมีความปลอดภัย และสามารถพูดคุยกันได้อย่างไม่นิ่งเงียบเมินเฉย ไม่ขัดแย้งอย่างปราศจากความเป็นผู้ใหญ่ สามารถร่วมสนทนากันอย่างเคารพกันและกัน และเปิดใจร่วมสร้างสรรส่ิงดีงามในองค์กร ก่อให้เกิดนวัตกรรมใหม่ๆ อย่างที่คาดไม่ถึง
ปัญญาปฏิบัติแห่งการเป็นผู้ฟังและผู้พูดที่ดี ที่ก่อให้เกิดการสื่อสารอันก่อให้เกิดทีมสปิริต ฝึกการพูดอย่างเป็นผู้นำวงไดอะล็อค
องค์ความรู้เรื่องการสื่อสารที่ข้ามพ้นความขัดแย้ง เรียนรู้ทางลัดที่จะข้ามพ้นข้อขัดแย้ง หรือความเป็นปฏิปักษ์ ด้วยการเข้าถึง เข้าใจและสามารถดูแลความหวาดผวา หรือความปั่นป่วนที่ค้างอยู่ในวงจรสมอง(implicit memory คือความทรงจำแฝงเร้น) ทั้งของเราและคู่กรณี ทำให้ผู้ฝึกฝนสามารถเป็นนักสื่อสารที่สามารถทะลุทะลวงกำแพงแห่งความขัดแย้ง ในรูปแบบต่าง ๆ ไปได้
