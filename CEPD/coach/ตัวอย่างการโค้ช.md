“โค้ชเกรียงศักดิ์  วันนี้ผมอยากหารือเรื่องการพัฒนาดุลพินิจภาวะผู้นำของผมหน่อยครับ  เราจะเริ่มอย่างไรดีครับ”

“คุณประธาน  ผมมีแนวคำถามดังนี้ครับ

1. คุณอยู่ตรงไหน
2. คุณจะไปไหน
3. คุณจะไปอย่างไร

เริ่มที่คำถามแรกก่อนก็คือ  คุณประธานมองตัวเองว่าดุลพินินจภาวะผู้นำเป็นอย่างไร”

“โค้ช  ผมจะตอบคำถามนี้อย่างไรดีครับ”

“คุณประธาน  ใครที่เป็นแบบอย่างหรือคนต้นแบบของคุณในเรื่องดุลพินิจภาวะผู้นำครับ”

“ท่านประธานกลุ่มบริษัทครับ”

“หากให้ท่านมีคะแนนเรื่องนี้เต็ม 10  คุณประเมินตนเองว่าเป็นเท่าไร”

“ผมว่าผมแค่ 5 ครับ”

“คุณอยากเห็นตัวเองเป็นอย่างไรในตอนสิ้นปีนี้ละครับ”

“ผมอยากเห็นตัวเองเป็น 7 ครับ”

“เยี่ยมเลยครับ  แล้วจะต้องทำอะไรบ้างเพื่อให้ถึงเป้าหมายนี้”

“โค้ช   ผมอยากเริ่มที่การทบทวนการตัดสินใจของผมในปีที่แล้วก่อนครับ”

“ดี ครับ  จากหนังสือ Judgment ของ Noel Tichy & Warren Bennis  เขาบอกว่าดุลพินิจภาวะผู้นำมีสามขอบเขตคือ  เรื่องคน  เรื่องยุทธ์ศาสตร์  และเรื่องวิกฤต

คุณประเมินตนเองในปีที่แล้ว  ในแต่ละขอบเขตอย่างไรบ้างครับ”

“ผมให้ 5 เรื่องคน  และ 7 เรื่องยุทธ์ศาสตร์และวิกฤต”

“อยากคุยเรื่องไหนก่อนครับ”

“โค้ช  ผมอยากพัฒนาดุลพินิจภาวะผู้นำเรื่องคนอันดับแรกครับ”

“ได้เลย  แต่ก่อนอื่นผมอยากเข้าใจคุณให้มากขึ้น  อะไรทำให้คุณประเมินตัวเองว่า 5 ครับ”

“เมื่อ เดือนมกราคมปี 2557 CIO มายื่น Early Retirement  กับผม  เมื่อผมถามเหตุผลจากเขา  เขาบอกว่างานมันใหญ่เกินความสามารถของเขา  แต่ว่าดุลพินิจของผมมันบอกว่าเขาทำได้ถ้าเขาปรับวิธีการบริหารจัดการของเขา  ผมเลยขอให้เขาอยู่ต่อ

ในที่สุด  ปลายปีเขาก็มายื่นอีก  คราวนี้ผมเลยรีบอนุมัติไปเลยด้วยความโล่งใจ”

“คุณประธาน  อะไรทำให้คุณตัดสินใจไปอย่างนั้นในตอนมกราคมปีก่อนครับ”

“ผมคิดผิดไปเองว่าเขาสามารถจะเปลี่ยนสไตล์การบริหารจัดการได้”

“หากมีโอกาสย้อนกลับไปใหม่ได้  จะทำอะไรแตกต่างไปจากเดิมครับ”

“ผม คงให้เขาลาออกไปตั้งแต่ต้นปีแล้วครับ  เพราะว่าความเสียหายที่เกิดขึ้นมันมากกว่าที่ผมคาดการณ์ไว้เยอะเลยครับ  มันจึงเป็นสาเหตุทำให้ผมรู้สึกว่าผมยังไม่เก่งในเรื่องดุลพินิจเรื่องคนใน ปีก่อนครับ”

“โอเคครับคุณประธาน  ตอนนี้คุณก็มีความตระหนักรู้ที่ดีขึ้นแล้วในเรื่องนี้  เรามาคุยกันเรื่องแผนพัฒนากันดีกว่า”

เขาพยักหน้า

“คุณประธานจะต้องทำอะไรบ้างเพื่อทำให้ดุลพินิจภาวะผู้นำเรื่องคนเก่งขึ้นครับ”

“โค้ชครับ  ผมพอมีไอเดียว่า

1. อ่านหนังสือ
2. หารือกับคนต้นแบบ
3. หา mentor หรือพี่เลี้ยงเรื่องนี้”

“ดีครับ”

“โค้ชครับ  มีหนังสือเล่มไหนแนะนำบ้างครับเกี่ยวกับเรื่องนี้”

“คุณประธาน  ผมแนะนำ

1. Learning to lead - a workbook on becoming a leader ของ Warren Bennis & Joan Goldsmith.  เล่มนี้เป็น DIY สำหรับคนอ่านเลย  เพราะมีแบบฝึกหัดที่สามารถเรียนรู้ได้ด้วยตนเอง 
2. Winning by Jack Welch with Suzy Welch.
3. The talent masters - by Bill Conaty and Ram Charan.

ผมคิดว่าเริ่มจากสามเล่มนี้ก่อนละกันครับ”

“ขอบคุณครับโค้ช”

“แล้วเรื่องหารือกับคนต้นแบบละครับ”

“อย่างที่ผมบอก  คนที่ผมเห็นตัวอย่างที่ดีเรื่องดุลพินิจภาวะผู้นำเกี่ยวกับคนคือท่านประธานกลุ่มบริษัท  แต่ผมเกรงใจท่านครับ”

“ทำไมครับ”

“เพราะว่าท่านอาวุโสมาก  และยุ่งมากด้วย”

“ถ้าหากคุณขอนัดท่านละครับ”

“ผมคิดว่าท่านคงพอจะเจียดเวลาให้ได้บ้างครับ  แต่ว่า...”

“แต่...อะไรหรือครับ”

“ก็ยังเกรงใจอยู่ดีครับ”

“เพราะอะไรครับ”

“ท่านอาจจะมองว่าผมไปรบกวนท่านหรือเปล่า”

“โอเคครับ  คุณบอกว่าท่านอาจจะมองว่ารบกวนใช่ไหมครับ”

เขาพยักหน้า

“หมายความว่าท่านก็อาจจะมองเป็นแง่อื่นๆก็ได้ใช่ไหมครับ”

เขาพยักหน้า

“คิดว่าท่านมีโอกาสมองเป็นแง่อื่นอย่างไรได้อีกบ้างครับ”

“ท่าน อาจจะปลื้มที่ได้ช่วย  หรืออาจจะมีความสุขที่ได้ใช้ปัญญาท่านให้เกิดประโยชน์... เอาละครับโค้ช  ผมเข้าใจแล้วครับ  ผมเองนี่แหละที่มโนไปเองด้วยความเกรงใจ”

“คุณประธาน  ถ้าคุณเกรงใจท่านจริงๆ  คุณต้องเตรียมตัวให้พร้อมก่อนไปพบท่าน”

เขาพยักหน้า

“คุณจะเตรียมตัวอย่างไรดีครับ”

“โค้ช  ผมคิดว่าผมต้องศึกษาเกี่ยวกับท่านก่อนว่า

1. ท่านมีวิธีอย่างไรในการใช้ดุลพินิจภาวะผู้นำเรื่องคน
2. ท่านเตรียมตัวอย่างไรก่อนตัดสินใจเรื่องของคน
3. ท่านประเมินการตัดสินใจเรื่องคนของตัวเองอย่างไรหลังจากตัดสินใจไปแล้ว
4. ท่านมีหลักการหรือปรัชญาอะไรบ้างในเรื่องดุลพินิจภาวะผู้นำเกี่ยวกับคน

ซึ่ง ข้อมูลเหล่านี้พอหาได้อยู่แล้วครับ  ที่จริงแล้ว  หากผมตอบคำถามเหล่านี้ได้ผมก็จะเรียนรู้ไปมากทีเดียว  เมื่อได้เข้าพบท่าน  ก็จะได้ต่อภาพที่ขาดหายไปให้ครบถ้วนได้ครับ”

“เยี่ยมเลยครับ  เอาละเรื่องสุดท้ายแล้ว  ใครที่คุณคิดว่าจะให้เขาเป็นพี่เลี้ยงเรื่องนี้ครับ”

“ผม จะขอกรรมการท่านหนึ่งครับ  เธอเป็นกรรมการอิสระและเป็นประธานอนุกรรมการเรื่องแผนสืบทอดทายาท  ท่านมีประสบการณ์หลากหลายมากในเรื่องดุลพินิจภาวะผู้นำเกี่ยวกับคนจาก องค์กรชั้นนำระดับโลก”

“ดีมากครับ  เราหยุดแค่นี้ก่อนละกันครับ  เรามาติดตามผลกันในคราวต่อไปละกันครับ”