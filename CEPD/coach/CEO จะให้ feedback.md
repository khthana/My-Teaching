“โค้ชเกรียงศักดิ์  ผมอยาก Feedback ให้ดีขึ้น  ผมเพิ่งอ่านรายงาน 360 Feedback Report จากคนที่ทำงาน รอบๆตัวผม  ทุกคนพูดเหมือนกันคือผมไม่เคยให้ Feedback พวกเขาเลยครับ”

“คุณพจน์  ใครที่เป็นคนกลุ่มแรกที่คุณอยากให้ Feedback ครับ”

“ลูกน้องสายตรงของผมครับ”

“ทำไมครับ”

“เพราะ ว่าพวกเขาจะได้รู้ว่าทำอะไรได้ดีและต้องปรับปรุงอะไร  ผลงานเขาก็จะดีขึ้น  ในที่สุดผลงานผมเองก็จะดีขึ้นด้วยจากการให้ Feedback อย่างมีคุณภาพของผม”

“ดีครับ  คุณพจน์คิดว่าอะไรขัดขวางทำให้คุณไม่อยากให้ Feedback คนอื่น”

“ผมไม่แน่ใจครับ  อาจจะขาดทักษะมังครับ”

“เป็นไปได้ครับ  มีอะไรอีกครับ”

“ผมไม่สบายใจในการที่จะให้ Feedback ใคร”

“เพราะอะไรครับ"

“มันทำร้ายจิตใจคนอื่น”

“หมายความว่าอย่างไรครับ”

เขาเงียบไป

“โค้ช  ผมคิดว่าความเชื่อของผมมันผิดนะ”

“ทำไมครับ”

“เพราะว่าหากมันทำร้ายจิตใจคน  คนคงไม่ร้องขอมาใน 360 Report หรอก  ที่จริงแล้วมันมีประโยชน์ต่างหากคนจึงอยากได้กัน”

“คุณพจน์ครับ  อะไรทำให้คุณเกิดความเชื่อผิดๆแบบนั้นขึ้นมาครับ”

เขาเงียบไปเพื่อระลึกถึงประสบการณ์ในอดีต

“ผม จำได้แล้วโค้ช  ยี่สิบปีก่อนตอนผมเริ่มทำงานใหม่ๆ  มีเพื่อนในที่ทำงานคนหนึ่งมาทำงานสาย  ผมเลย Feedback เขาไป  เขาโกรธมากและบอกผมว่าอย่ามายุ่งเรื่องของเขา  ผมแปลกใจมากเลยไปถามเพื่อนในที่ทำงานอีกคนหนึ่งว่าทำไมเขาโกรธมากขนาดนี้  เขาบอกว่า  “ที่นี่เราไม่ Feedback กันหรอก  เพราะว่าการให้ Feedback เป็นการไม่ให้เกียรติกัน”

ตั้งแต่นั้นมา  ผมจึงมีความเชื่อผิดๆว่า Feedback เท่ากับไม่ให้เกียรติ”

“แล้วตอนนี้คุณมีความเชื่ออะไรเกี่ยวกับ Feedback ครับ”

“ผมเชื่อว่ามันคือเครื่องมือที่ทำให้คนเรียนรู้และเติบโต  ที่จริงแล้วการไม่ให้ Feedback ทำร้ายคนๆนั้นในระยะยาวด้วยซำ้ไป”

“เยี่ยม เลยครับ  แต่ว่าคุณเคยมีความเชื่อแบบเดิมๆเกี่ยวกับ Feedback มานานมาก  มันเกือบจะเป็น Autopilot ของคุณไปแล้วในการที่จะเลี่ยงการให้ Feedback คุณจะแน่ใจได้อย่างไรว่าคุณสามารถที่จะให้ Feedback ได้”

“โค้ช  คุณมักจะเล่าให้ผมฟังเรื่องของความเชื่อที่ผิดๆและการตระหนักรู้ตนเอง

ผม คิดว่าผมต้องมีการคุยกับตัวเองทุกๆเช้า  ผมต้องบอกกับตัวเองว่า Feedback เท่ากับการเติบโตและการเรียนรู้ของคนอื่นๆ  มันจะช่วยให้ทีมงานผมมีผลงานที่ดีขึ้น  ในที่สุดผลงานผมก็จะดีขึ้นด้วย”

“ดีครับ  วางแผนจะคุยกับตัวเองนานขนาดไหนครับ"

“โค้ช  ผมคิดว่าหนึ่งเดือนแล้วเรามาลองติดตามผลกัน”

“เยี่ยมเลยครับ  แล้วจะมีกลไกอะไรมาช่วยให้แน่ใจว่าคุณพจน์จะทำได้ทุกวันในเดือนหนึ่งข้างหน้า”

“โค้ช  ผมจะส่ง SMS ให้โค้ชทุกวัน 30 วันติดต่อกันหลังจากผมคุยกับตัวเองแล้วครับ”

“เอาละ  คราวนี้เรามาคุยกันเรื่องวิธีให้ Feedback อย่างมีประสิทธิภาพกันบ้างครับ”

เขาพยักหน้า

“คุณ พจน์  การรับ Feedback เป็นเรื่องเฉพาะของแต่ละคน  เราแต่ละคนมีจริตและความถนัดในการรับที่แตกต่างกัน  ถามลูกน้องทีละคนว่า  “เขาชอบที่จะได้รับการให้ Feedback แบบไหน”  แล้วให้เขาลองยกตัวอย่างจริงๆในอดีตที่เขาเคยได้รับการให้ Feedback แบบที่เขาคิดว่าดี  “เขาเคยได้รับมันตอนไหน  ผู้ให้ทำอย่างไรที่ดี”  หลังจากนั้น  คุณจะได้จดจำและพยายามสื่อให้ถูกจริตของแต่ละคน

สำหรับเทคนิคอื่นๆเพิ่มเติมเช่น

 1. เจาะจงดีกว่าพูดแบบกว้างๆ  “เยี่ยมเลย”  ไม่ดีเท่า  “รายงานนี้เสร็จก่อนเวลาสองวัน”  
 2. บอกผลลัพธ์  “รายงานที่ส่งมาให้ก่อนกำหนด  ทำให้ผมมีเวลาเตรียมแผนธุรกิจมากขึ้น  ขอบคุณมากนะ”
 3. บอกในเวลาไม่ใช่ปล่อยจนเนิ่นนาน  อย่ารอประเมินผลงานปลายปีค่อยบอก  หากเห็นจังหวะที่ควรบอกรีบบอก
 4. มองหาจังหวะที่ควรบอก
     A. Feedback ด้านดี  บอกในที่สาธารณะ
   B. Feedback ด้านลบ บอกกันตัวต่อตัว
5. บอกให้บ่อยๆ  ทำให้เป็นส่วนหนึ่งของการทำงาน  ให้ Feedback สม่ำเสมอทั้งเรื่องดีและเรื่องที่ควรปรับปรุง
6. เลี่ยงการให้ Feedback แบบแซนด์วิช  คือประกบโดยการบอกสิ่งที่ดีก่อนแล้วตามด้วยสิ่งที่ควรปรับปรุง  คนที่รู้มากเขาก็มองออกว่าหัวหน้าต้องการบอกเรื่องที่ควรปรับปรุงแต่แกล้งชม ก่อน  คนที่ไม่รู้มากก็อาจจะพาลสับสนไปเลยเพราะตกลงแล้วนี่นายเชาชมหรือด่าเรากัน แน่นะ  ดังนั้นหากคุณให้ Feedback สม่ำเสมอตามที่กล่าวมาคุณก็ไม่จำเป็นต้องแซนด์วิชมัน”

“เยี่ยมเลยโค้ช"

“โอเคครับ  เราลองมาฝึกการให้ Feedback กันเลย  คุณพจน์คิดว่าผมโค้ชคุณได้เป็นอย่างไรบ้างครับ”

“ดีครับโค้ช”

“คุณพจน์  นั่นยังไม่ใช่ Feedback ที่ดีพอครับ  ลองอีกครั้งครับ”

“โค้ช  วันนี้โค้ชชวนผมคิดจนพบว่าประสบการณ์ในอดีตของผมทำให้เกิดความเชื่อผิดๆ เกี่ยวกับ Feedback หลังจากนั้นโค้ชแชร์เทคนิคหกข้อให้ผมฟัง  ขอบคุณมากครับ”

“ดีครับ  เรามาติดตามผลกันในครั้งหน้าละกันครับ”