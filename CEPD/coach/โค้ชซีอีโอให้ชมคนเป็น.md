“โค้ชเกรียงศักดิ์  ครั้งก่อนคุณมอบหมายผมให้ไปถามทีมงานหกคนที่รายงานตรงกับผมว่า อะไรคือสิ่งที่พวกเขาอยากให้ผมเปลี่ยนแล้วทำให้เขามีประสิทธิภาพมากขึ้น  ผมแปลกใจมากเลยว่าทุกคนพูดเหมือนกันคือผมควรชมคนให้มากขึ้นเมื่อพวกเขาทำ งานออกมาได้ดี”

“แซม  วันนี้คุณอยากได้อะไรจากการคุยกันละครับ”

“โค้ช  ผมอยากจะชมคนเมื่อเห็นเขาทำดีครับ”

“เอาละ  เรามาประเมินสถานการณ์กันก่อน  เมื่อคุณเห็นคนทำงานออกมาดีคุณทำอย่างไร”

“ผมก็ไม่ได้ทำหรือพูดอะไรครับ”

“เพราะอะไรครับ”

“ผมว่ามันเป็นความรับผิดชอบของเราทุกคนไม่ใช่หรือครับที่ต้องทำงานออกมาให้ได้ดี  ก็เขาจ้างให้เรามาทำไม่ใช่หรือครับ”

“โอเคครับ  แล้วคุณคิดอย่างไรเมื่อคุณเห็นคนชมคนอื่น”

“ผมว่ามันบั่นทอนศักยภาพคนนะครับ”

“ทำไมคิดอย่างนั้นครับ”

“เพราะว่าตอนผมเรียนมหาวิทยาลัย  ผมเรียนหนักมากแต่ว่าอาจารย์ไม่เคยชมผมเลย  ทั้งๆที่หลายๆครั้งเพื่อนก็ชมว่าผมทำได้ดี

มัน ทำให้ผมทุ่มเทอย่างหนัก  จนจบลงด้วยเกียรตินิยมเหรียญทอง  ในวันที่ผมจบ  อาจารย์ท่านนั้นเดินมาบอกผมว่าเขาเห็นนะเวลาที่ผมทำอะไรออกมาได้ดี  แต่เขาเลือกที่จะไม่ชมเพราะว่ามันจะทำให้ผมเหลิงและอาจจะขัดขวางการปลดปล่อย ศักยภาพที่แท้จริงของผมออกมา  จากนั้นมาผมก็เชื่อว่า  การชมจะขัดขวางการปลดปล่อยศักยภาพที่แท้จริงของคนออกมา”

เขาเงียบไปสักครู่  ผมสังเกตโดยไม่พูดอะไร

“โค้ช  ผมว่ามันเป็นความเชื่อที่ผิดนะครับ”

ผมผงกศรีษะ

“แซม  แล้วความเชื่อที่สมเหตุสมผลในเรื่องนี้คืออะไร”

“โค้ช  ผมว่าการชมเป็นวิธีที่เราทำให้คนรู้ว่าเราชื่นชมผลงานเขานะ  และมันช่วยปลดปล่อยศักยภาพของเขาออกมาได้ดีขึ้นด้วย”

“จริงของคุณแซม  ตอนนี้จิตวิทยาเชิงบวกมีงานวิจัยออกมาสนับสนุนในแนวนี้มากมาย”

“โอเคโค้ช  ถึงตอนนี้ผมเริ่มตระหนักแล้วว่าทำไมผมจึงไม่ชอบชมคน  แล้วผมจะชมอย่างไรดีครับ”

“คุณคิดว่าไงครับ”

“โค้ช  ผมว่าแต่ละคนก็ตอบสนองกับวิธีชมที่แตกต่างกัน  ผมว่าคงต้องเริ่มที่การสังเกตก่อนว่าแต่ละคนเขาชมคนอื่นอย่างไร และเขารับคำชมจากคนอื่นอย่างไร หากบางคนที่ถามตรงได้ก็ถามเขาเลยจะได้รู้ดำรู้แดงไป”

“ดีครับ  เมื่อคุณรู้ว่าแต่ละคนมีจริตในการรับคำชมเป็นอย่างไรแล้ว  แล้วไงต่อครับ”

“ผม ก็ต้องคอยหาจังหวะการชมที่เหมาะสม  ผมจะมองหาการ ‘จับถูก’ เมื่อใดก็ตามที่ผมทำงานร่วมกับเขาแต่ละคน  ผมอาจจะเลือกจับถูกที่พฤติกรรมหรือที่ผลงานก็ได้  แล้วชมเลยณ.จุดๆนั้น

โค้ช  มีเทคนิคเพิ่มเติมอะไรในการชมบ้างครับ”

“ผมมีเทคนิค 6-ถูก ในการกล่าวคำชมคือ

1. ถูกคน: ใครทำงานชิ้นนี้ออกมาดี  และมีใครอีกบ้าง
2. ถูกจริต: เขามีความชื่นชอบที่จะได้รับการชมแบบไหน
3. ถูกใจ: อะไรคือแรงจูงใจของเขาคนนี้
4. ถูกที่: ชมที่ไหนที่ดีที่สุดสำหรับเขา
5. ถูกเวลา: เมื่อใดคือเวลาที่เหมาะที่สุดในการชมคนๆนี้
6. ถูกสื่อ: ช่องทางไหนบ้างที่ถูกจริตเขามากที่สุด”

“เยี่ยมเลยโค้ช  แต่ผมก็ยังมีความกังวลใจอยู่ครับ”

“อะไรหรือครับ”

“เพราะว่าผมไม่เคยชมมาก่อนเลย  คนอาจจะสงสัยเมื่อเริ่มเห็นผมทำ  ผมจะเริ่มอย่างไรดีครับ”

“แซม  คุณรู้จักคนของคุณดีกว่าผม  คุณเองก็ริเริ่มโครงการต่างๆมากมายมาแล้ว  ในอดีตคุณทำอย่างไรละครับ”

เขานั่งนึกถึงประสบการณ์ตรงส่วนตัวของเขา

“โค้ช  ก่อนอื่นเลย  ผมต้องสื่อสารให้พวกเขาทราบก่อนว่า  จากการที่เขาบอกผมว่าผมชมไม่เป็น  ผมรู้แล้วว่าอะไรเป็นสาเหตุ  ผมกำลังจะฝึกการชมเมื่อใดก็ตามที่ผมเห็นคนทำดี  แต่ผมต้องการเริ่มจากทีละก้าว  ดังนั้นในสัปดาห์แรกเมื่อใดที่เขาเห็นผมชมก็บอกผมด้วย  และหากเห็นว่าเมื่อใดที่ผมควรจะชมแต่พลาดไม่ได้ชมก็ขอให้ feedback ผมเลย  นี่จะทำให้พวกเขามีส่วนในกระบวนการด้วย

ถัดไปผมจะติดตาม ผลด้วยตนเอง  ผมจะสร้างไฟล์เอ็กเซลขึ้นมาสำหรับสามสิบวัน  ในแต่ละวันผมจะบันทึกข้อมูลการชมของผม  เพราะผมชอบข้อมูล  ดังนั้นในแต่ละสัปดาห์ผมจะวิเคราะห์การชมของผม

หลังจากนั้น  ผมจะนำผลมาคุยกับโค้ชในครั้งต่อไป”

“ดีครับ  แต่ว่าทุกแผนต้องมีแผนสำรอง  มีอะไรที่อาจจะพลาดได้บ้าง”

“ผมอาจจะมองจุดที่จะชมไม่ออกครับ”

“จะป้องกันอย่างไร”

“ผมจะเตือนตนเองโดยการเขียนใส่จอบน Devices ทุกตัวของผมว่า “จับถูก”

“ดีครับ  เลาลองมาซ้อมกันดีกว่า  หากคุณต้องชมผมในฐานะโค้ชสำหรับการคุยกันวันนี้  คุณจะบอกว่าอย่างไร”

“โค้ช  วันนี้คุณทำได้ดีมากเลย  คุณถามจนผมทราบว่าทำไมผมไม่ชอบชม และให้เทคนิค 6-ชมกับผม และยังชวนคิดหาแผนสำรองด้วย  ขอบคุณมากครับ”



