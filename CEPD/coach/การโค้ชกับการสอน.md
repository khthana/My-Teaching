หลังจากผ่านประสบการณ์ 38 ปีในบริษัทชั้นนำ  โดยรวมถึง 11 ปีที่ประสบความสำเร็จอย่างงดงามในไทย  Frederic Borgoltz ตัดสินใจเบนเข็มจากผู้บริหารระดับสูงในวงการค้าปลีก  มาเอาดีด้วยการเป็นโค้ชผู้บริหาร  หกเดือนที่ผ่านมาเขาจ้างผมให้โค้ชเขาแบบตัวต่อตัว  

สัปดาห์ก่อน  ผมติดตามผลการฝึกโค้ชของเขาว่ามีความคืบหน้าเพียงใด

เขาเริ่มบทสนทนาด้วยความกระตือรือร้น

“โค้ชเกรียงศักดิ์  สามเดือนก่อน  ผมเริ่มโค้ชคุณลินดาซีอีโอบริษัทรับ Outsourcing แห่งหนึ่งที่มีพนักงานกว่า 3,000 คน  ผมภูมใจมากที่เห็นความก้าวหน้าของเธอ”  แล้วเขาก็ร่ายยาวเล่าแบบไม่หยุดกว่าครึ่งชั่วโมง

เมื่อผมเห็นจังหวะที่เขาหยุดพัก  ผมจึงแทรกว่า

“เฟรดเดอริค  มีอะไรที่คุณเห็นเธอเปลี่ยนแปลงไปอย่างชัดเจนบ้าง  ช่วยระบุมาเพียงสามประเด็นที่สำคัญๆก็พอครับ”

“โอ้  ขอโทษจริงๆโค้ช  คุณก็รู้ผมมันพวกไฟท่วมท้นตลอดเวลา”

เราทั้งคู่หัวเราะ

“โค้ช  หลังจากผมจบการโค้ชหกครั้งๆละ 90 นาทีกับเธอในสามเดือน  ผมเห็นการเปลี่ยนแปลงและพัฒนาการทางความคิดของเธออย่างมาก

สามประเด็นใหญ่ที่เห็นการเปลี่ยนแปลงคือ

- กรอบความคิดจากการมุ่งสนใจภายใน  เป็นการมุ่งความสนใจไปที่ลูกค้า

- สัมพันธภาพทางธุรกิจ จากคู่ค้าเป็นพันธมิตร

- เธอนำเสนอแผนงานธุรกิจด้วยข้อมูลและตัวเลข  แทนที่จะใช้วิธีนำเสนอแบบกว้างๆและใช้ความรู้สึกมากกว่า”

“เฟรดเดอริค  ผมประทับใจมาก   แล้วคุณทำอย่างไรละครับ”

“โค้ชเกรียงศักดิ์  ผมเริ่มต้นด้วยการให้เธอทำแบบสอบถามทางจิตวิทยาของกัลลัป StrengthsFinder บนอินเตอร์เน็ทก่อน  ผลของมันคือเธอจะรู้ว่าศักยภาพหรือพรสวรรค์ห้าข้อจากสามสิบสี่ข้องของเธอคืออะไร  หลังจากนั้นเธอเล่าให้ผมฟังว่าตัวอย่างในงานของเธอในแต่ละวันที่เธอใช้พรสวรรค์เหล่านั้นมีอะไรบ้าง  ผมทึ่งมากที่เธอมีความตระหนักรู้ในตัวเองที่สูงมาก  โดยทั่วไปคนเรามักจะรู้แต่จุดอ่อนของเรามากกว่าจุดแข็ง”

“แล้วไงต่อครับเฟรดเดอริค”

“ผมถามต่อว่าความฝันที่เธอปรารถนาจะเห็นบริษัทเธอนั้นคืออะไรในห้าปีข้างหน้า  เธอตอบแบบหลวมๆด้วยคำพูดสวยหรูเช่น พัฒนาธุรกิจใหม่

ผมจึงท้าทายเธอเรื่องทางเลือกต่างๆ  ผมเจาะลึกลงไปถึงแหล่งที่มา ข้อมูล ตัวเลข เป้าหมายทางธุรกิจ  ต่างๆนาๆ  เธอเริ่มที่จะต้องตอบแบบเฉพาะเจาะจงขึ้น  ชัดเจนขึ้น  และมีตรรกมากขึ้น”

“คุณท้าทายความคิดเธอด้วยวิธีอย่างไรเธอจึงไม่รู้สึกเสียหน้าครับ”
“ก่อนที่เราจะเริ่มการโค้ช  ผมตกลงกับเธอก่อนว่าผมจะเป็นที่ปรึกษาที่ซื่อสัตย์และตรงไปตรงมากับเธอ  ผมไม่มีเจตนาร้ายอะไรหากผมถามคำถามท้าทายเธอตรงๆ  ผมทำเพราะเห็นแก่เธอเนื่องจากว่าคนของเธอคงไม่กล้าถามเธอแบบผมแม้ว่าเธออาจจะผิดก็ได้

เธออายุน้อยและฉลาดมาก  ผนวกกับการศึกษาจากตะวันตกที่เธอเรียนมา  ทำให้เธอรับบรรทัดฐานนี้ได้ง่ายขึ้น”

“เฟรดเดอริค  เชิญเล่าต่อเลยครับ”

“ในช่วงการโค้ชกันหกครั้งนี้  มีเรื่องราวดีๆที่น่าสนใจมากมาย  แต่ที่ผมว่าน่าสนใจมากๆคือการที่ผมช่วยให้เธอใช้ศักยภาพที่บริษัทของเธอมีดีอยู่แล้วให้ดียิ่งขึ้นไปอีก”

“ขยายความหน่อยครับ”

“ผมขอให้เธอทำ  SWOT Analysis  โดยทำในระดับบริษัทก่อน  หลังจากนั้นจึงให้ทำในระดับลูกค้าสำหรับลูกค้ารายใหญ่แต่ละราย  นี่เป็นกิจกรรมที่สำคัญที่ทำให้รู้ว่าอะไรคือจุดแข็งของเราในตลาด อะไรคือจุดอ่อน  และทำให้เข้าใจโอกาสและอุปสรรคในการทำธุรกิจ

อีกครั้งหนึ่งที่เรามักจะรู้จุดแข็งของคู่แข่งมากกว่าจุดแข็งเรา  จากกิจกรรมนี้  เธอเรียนรู้ว่าเธอสามารถทำอะไรเยอะแยะกับลูกค้าในปัจจุบัน  เช่นการนำสิ่งที่เธอทำได้ดีในลูกค้ารายหนึ่งไปใช้กับลูกค้ารายอื่นๆ”

“เยี่ยมเลยเฟรดเดอริค  คำถาที่ทรงพลงของคุณทำให้เธอพัฒนาธุรกิจใหม่โดยไม่ต้องลงทุนอะไรเพิ่มเติม  มีอะไรอีกครับ”

“โค้ชเกรียงศักดิ์  นอกจากคำถามทรงพลังแล้ว  ผมได้สอนเธอเกี่ยวกับประสบการในการบริหารจัดการของผมโดยผมแนะนำเครื่องมือ - แผนการสื่อสาร - มันคือเครื่องมือที่ช่วยบอกเราว่าเราจะสื่อสารอะไร กับใคร ด้วยวิธีไหน ด้วยสื่ออะไร และเมื่อไร  หลังจากนั้นเครื่องมือตัวนี้ช่วยทำให้เธอขับเคลื่อนผู้มีส่วนได้ส่วนเสียไปในทิศทางที่เธอต้องการได้อย่างทรงประสิทธิภาพ”

“เฟรดเดอริค  มันคือเครื่องมือที่ ถูกข่าว ถูกคน ถูกที่ และถูกเวลา  ใช่ไหมครับ”

“สรุปได้ดีครับโค้ช”

“เฟรดเดอริค  ที่จริงแล้วที่คุณใช้นั้นเป็นการบูรณาการระหว่างการโค้ชและการสอน  มันกลายเป็นเอกลักษณ์ของคุณ  จะเรียกว่า  วิถีของเฟรดเดอริค  ก็ได้นะ”

“จริงของโค้ช  เพราะว่าหลังจากผมจบการโค้ชกับคุณลินดา  เธอแนะนำหุ้นส่วนของเธออีกคนหนึ่งมาให้ผมโค้ชแล้ว”

ดีมากเลย  แต่ไม่มีใครสมบูรณ์ทุกเรื่อง  คุณคิดว่าเรื่องไหนที่คุณควรทำแตกต่างไปจากเดิมละ”

“บางครั้งผมถามคำถามยากเกินไป  บางช่วงที่ผมเห็นหน้าเธองงๆเมื่อผมถามจบ  ผมเลยต้องปรับตัวโดยการเรียบเรียงคำถามใหม่

ในอนาคต  ผมต้องมั่นใจว่า  ผมเรียบเรียงคำถามให้เข้าใจง่ายและมีพลังก่อนที่จะถามออกไป”

“ดีเลย  ถ้างั้นวันนี้เราพักแค่นี้ก่อนนะ”
