https://www.facebook.com/notes/pramook-khungurn/%E0%B8%A7%E0%B8%B4%E0%B8%A8%E0%B8%A7%E0%B8%81%E0%B8%A3%E0%B8%97%E0%B8%B5%E0%B9%88%E0%B8%97%E0%B8%B3%E0%B8%87%E0%B8%B2%E0%B8%99%E0%B9%80%E0%B8%81%E0%B9%88%E0%B8%87-the-effective-engineer/1765977403412839/

และแล้วเวลาที่ผมจะเปลี่ยนสายงานก็มาถึง ผมกำลังจะเข้าทำงานเป็นวิศวกรซอฟต์แวร์ในบริษัท Google แต่ก่อนหน้านี้ผมไม่เคยทำงานสายนี้มาก่อน เพราะอยู่ในหอคอยงาช้างของสถาบันการศึกษามาตลอด ความเปลี่ยนแปลงนี้ทำให้ผมพยายามหาความรู้เกี่ยวกับสภาพแวดล้อมใหม่ เพื่อทำให้โอกาสความอยู่รอดของตัวเองมีมากขึ้น ผมจึงหาหนังสืออ่านเกี่ยวกับการเป็นวิศวกรที่ดีมาอ่าน 
เล่มแรกที่หยิบมาคือ The Effective Engineer ซึ่งเขียนโดย Edmond Lau ซึ่งผมจำได้ว่าเคยเจอหน้าตอนเรียน ป.ตรี อยู่ที่ MIT หลังจากอ่านหนังสือแล้วก็พบว่าหลังจากนั้นเขาเข้าทำงานในบริษัทใหญ่และสตาร์ทอัพในซิลิคอนแวลลีย์หลายแห่ง อาทิเช่น Google, Ooyala, Quora, และ Quip ก่อนจะพักงานวิศวกรมาเขียนหนังสือนี้ (เหมือนกับว่าตอนนี้เขาผันตัวมาเป็นลีดเดอร์ชิพโค้ชด้วย หลังจากอ่านหนังสือแล้วผมยืนยันครับว่าเขาประสบความสำเร็จมาแล้วครับ ไม่เหมือนโค้ชพี่นวย)
ไอเดียหลัก
เลเวอเรจ (leverage)
หนังสือเริ่มต้นด้วยคำถามที่ว่าวิศวกรที่ทำงานเก่งมีลักษณะเช่นไร ซึ่งคำตอบคือเป็นคนที่ทำงานแล้วได้เลเวอเรจ (leverage) สูง โดยไอ้เจ้าเลเวอเรจนี้คืออัตราส่วนระหว่างผลกระทบของงาน (impact) กับเวลาที่ใช้ทำงานนั้น กล่าวคือ ถ้าให้เวลาเท่ากับ วิศวกรที่เก่งกว่าจะสร้างงานที่ผลกระทบมากกว่านั่นเอง ถ้าพูดให้ง่ายเข้าคือวิศวกรที่เก่งกว่าจะมีประสิทธิภาพสูงกว่า
ไอเดียเรื่องเลเวอเรจนี้ไม่ใช่ไอเดียใหม่ มันเป็นไอเดียที่ผู้เขียนนำมาจากหนังสือ High Output Management ที่เขียนโดย Andy Grove ซึ่งเป็นผู้ก่อตั้งและเคยเป็นซิอีโอของบริษัทอินเทล หนังสือเล่มนี้เป็นหนึ่งในหนังสือสิบเล่มที่ผู้เขียนแนะนำให้อ่านด้วย
หลังจากเสนอความคิดเรื่องเลเวอเรจแล้ว เนื้อหาส่วนที่เหลือของหนังสือคือการนำเสนอกิจกรรมที่ผู้เขียนถือว่ามีเลเวอเรจสูง ผมจับใจความได้ว่ากิจกรรมต่างๆ นี้สามารถแบ่งออกได้เป็นสี่กลุ่ม ได้แก่

    การเลือกงานให้ถูกต้อง
    การลดการใช้เวลาที่ไม่เกิดประโยชน์
    การย่นเวลาทำงาน
    การสร้างองค์กรที่ดี

การเลือกงานที่ถูกต้อง
ผู้เขียนแนะนำให้เลือกงานที่สร้างคุณค่ากับบริษัทโดยตรง ซึ่งการตัดสินใจว่าอะไรเป็นสิ่งที่สร้างคุณค่านั้นจะควรใช้มาตรวัด (metric) เป็นตัวบอก กล่าวคือเราควรจะอ้างตัวเลขที่สามารถวัดได้เป็นฐานในการตัดสินใจ โดยให้ทำกิจกรรมทีทำให้ตัวเลขดีขึ้นก่อน ถ้าเราทำผลงานได้ดีอย่างชัดเจนก็จะไม่มีใครมาบ่นเรื่องจิ๊บๆ จ๊อยๆ ผู้เขียนใช้พื้นที่หนังสือหนึ่งบทเพื่อแนะนำว่าอะไรคือมาตรวัดที่ดี นอกจากนี้ยังแนะนำกลยุทธในการเขียนโปรแกรมเพื่อให้การวัดนี้ทำได้สะดวกอีกด้วย
ผู้เขียนแนะนำอีกว่าวิศวกรที่ทำงานเก่งจะต้องจัดลำดับความสำคัญของงานอย่างสม่ำเสมอ โดยแนะนำให้ใช้ระบบจตุภาค (quadrant) จากหนังสือ The 7 Habits of Highly Effective People กล่าวคือเราสามารถแบ่งงานที่ต้องทำออกได้เป็นสี่กลุ่ม

    จตุภาคที่ 1: สำคัญและเร่งด่วน 
    จตุภาคที่ 2: สำคัญแต่ไม่เร่งด่วน 
    จตุภาคที่ 3: ไม่สำคัญแต่เร่งด่วน 
    จตุภาคที่ 4: ไม่สำคัญและไม่เร่งด่วน 

โดยหนังสือ 7 Habits แนะนำว่าให้ทำงานในจตุภาค 1 ก่อน 2 แล้วจึงตามด้วย 3 กับ 4
ผู้เขียนเน้นว่าต้องให้ความสำคัญกับงานจุตภาคที่ 2 โดยตัวอย่างงานจตุภาคที่ 2 ในสายวิศวกรรมซอฟต์แวร์ได้แต่ การรีแฟกเตอร์โค้ดเพื่อลดหนี้ทางเทคนิค การวางระบบอัตโนมัติ การช่วยสอนคนเข้าบริษัทใหม่ การเรียนรู้วิทยาการใหม่ๆ ฯลฯ งานพวกนี้อาจจะไม่ส่งผลให้มาตรวัดสูงขึ้นทันตา แต่มันมีผลต่อมาตรวัดในระยะยาว นอกจากนี้ ยังต้องระวังด้วยว่า หากเราสังเกตว่ามีงานจตุภาคที่ 1 มาขัดขวางให้เราทำงานจตุภาคที่ 2 ไม่ได้เสมอๆ นี่หมายความว่าเราอาจจะลงทุนเพื่อประสิทธิผลในระยะยาวน้อยเกินไปก็ได้
การลดการใช้เวลาที่ไม่เกิดประโยชน์
หนังสือเต็มไปด้วยเรื่องราวของบริษัทที่ใช้เวลายาวนานในการทำฟีเจอร์หรือโปรเจคต่างๆ หลังจากนั้นก็พบว่าของที่สร้างขึ้นมานั้นไม่มีคนใช้หรือไม่ก็ไม่ได้สร้างรายได้อะไรเลย การใช้เวลาไปสร้างอะไรที่ไม่ได้ประโยชน์นั้นมีเลเวอเรจต่ำ (เนื่องจากผลกระทบ = 0) ดังนั้นจึงเป็นสิ่งที่ควรหลีกเลี่ยง 
สิ่งที่่จะป้องกันไม่ให้เราทำสิ่งเหล่านี้ได้คือ ฟีดแบค (feedback) ซึ่งมีความหมายกว้าง รวมไปถึงตัวเลขมาตรวัด และข้อติชมจากเพื่อนร่วมงานและลูกค้า การดูฟีดแบคจะช่วยให้เราประเมินได้ว่ากิจกรรมที่ทำอยู่นั้นนำเราเข้าป่าเข้าพงไปหรือไม่ ช่วยให้เราสามารถปรับทิศทางไปเลือกกิจกรรมที่ถูกต้องได้ 
ด้วยเหตุนี้ วิศวกรที่ทำงานเก่งจะต้องไม่เดา แต่จะใช้ฟีดแบคประกอบการตัดสินใจเสมอ เวลาจะเปลี่ยนผลิตภัณฑ์ควรจะตรวจสอบผลกระทบด้วย A/B testing การตัดสินใจเรื่องอื่นๆ ก็ควรมีการอ้างอิงข้อมูลจากการทดลอง (ซึ่งอาจจะไม่เคร่งคัดเหมือน A/B test) หรือข้อติชมจากผู้เกี่ยวข้อง
วิศวกรที่ทำงานเก่งจะต้องพยายามสร้างและรับฟีดแบคให้เร็วที่สุดและบ่อยที่สุด โดยอันดับแรก ไม่ควรจะทำงานคนเดียว เพราะมันจะสร้างข้อจำกัดในการรับข้อติชม ถ้าหากต้องทำโปรเจคคนเดียวจริงๆ ก็ควรจะขอคำแนะนำจากเพื่อนร่วมงาน หัวหน้า และลูกค้าอย่างสม่ำเสมอ (การไม่ทำงานคนเดียวยังมีประโยชน์อย่างอื่นอีก ซึ่งจะได้กล่าวถึงในภายหลัง)
อันดับสอง ให้คิดและใช้วิธีที่จะได้ฟีดแบคอย่างรวดเร็วโดยใช้ความพยายามน้อยที่สุดอยู่เสมอ ถ้าหาฟีดแบคโดยสร้างแค่ต้นแบบ (prototype, mock up) ได้ ก็ให้สร้างแค่ต้นแบบ อย่างใช้เวลาสร้างระบบเต็มตั้งแต่ต้น; เวลาสร้างผลิตภัณฑ์ก็ไห้สร้าง minimum viable product (MVP) กล่าวคือ สร้างผลิตภัณฑ์ที่ขายได้ มีฟีเจอร์เท่าที่จำเป็น เน้นให้สามารถเก็บข้อมูลเกี่ยวกับลูกค้าให้ได้มากที่สุด แล้วนำข้อมูลที่ได้มาปรับปรุงผลิตภัณฑ์ต่อไปจนกว่าพอใจมาตรวัดที่ได้ (แนวคิดนี้ผู้เขียนเอามาจากหนังสือ The Lean Startup); เวลาจะเสนอโครงการอะไรก็ควรจะไปคุยกับผู้เกี่ยวข้องแต่เนิ่นๆ; เวลาออกแบบซอฟต์แวร์ให้สร้างอินเตอร์เฟสก่อนเพื่อดูว่าการออกแบบมีปัญหาอะไรหรือไม่; เวลาพัฒนาซอฟต์แวร์ควรจะมีชุดทดสอบที่ครอบคลุม เพื่อจะได้รู้ได้ทันทีว่าฟีเจอร์ใหม่ทำระบบพังหรือไม่อย่างไร; เวลาจัดการข้อผิดพลาดในซอฟต์แวร์ก็ควรให้ข้อผิิดพลาดทำให้ซอฟต์แวร์ล้มเหลวเร็วที่สุด (fail fast) อย่าซ่อนข้อผิดพลาด เพราะมันจะทำให้แก้บั๊กยากในภายหลัง ฯลฯ
การย่นเวลาทำงาน
การลดเวลาที่ใช้ในการทำงานเป็นการเพิ่มเลเวอเรจที่ดีอย่างหนึ่ง ผู้เขียนเสนอวิธิการลดเวลาการทำงานอยู่หลายวิธี ซึ่งผมจะไล่จากระดับสูงไปยังระดับต่ำดังต่อไปนี้
สร้างแอบสแตรกชัน (abstraction) ที่เหมาะสม แอบสแตรกชันคือโค้ดที่ีรวมกระบวนการที่ซับซ้อนเข้าไว้ด้วยกันเป็นหน่วยเดียว โดยมีอินเตอร์เฟสที่เข้าถึงและใช้ง่าย แอบสแตรกชันที่ดีช่วยให้โปรแกรมเมอร์เขียนโปรแกรมที่ซับซ้อนในเวลาเพียงน้อยนิด สามารถใช้ความคิดไปสร้างตรรกะใหม่ๆ ที่สร้างคุณค่า แทนที่จะเอาเวลาไปคิดเรื่องรายละเอียดยุ่งยากซับซ้อน ผู้เขียนยกตัวอย่างว่า MapReduce ของ Google เป็นแอบสแตรกชันที่ดีเลิศ เนื่องจากมันทำให้โปรแกรมเมอร์สามารถเขียนโปรแกรมประมวลผลข้อมูลมหาศาลในคลัสเตอร์ใหญ่ยักษ์ได้ในเวลาไม่นาน โดยไม่ต้องกังวลกับเรื่องยากๆ เช่นการติดต่อกันระหว่างเซอร์เวอร์ และความทนทานของโปรแกรมต่อข้อผิดพลาด
สร้างระบบให้เรียบง่ายเข้าไว้ ระบบที่เรียบง่ายจะลดเวลาในการใช้ดูแลมันลง ทำให้เราสามารถเอาเวลาไปพัฒนาสิ่งใหม่ๆ ให้มากขึ้น ระบบที่เรียบง่ายที่ว่านี้มีลัุกษณะคือมีส่วนประกอบจำนวนน้อยชิ้น มีเทคโนโลยีที่มันขึ้นอยู่ด้วยจำนวนไม่มาก นอกจากนี้ผู้เขียนยังแนะนำอีกว่าอย่าใจร้อนรีบไปใช้เทคโนโลยีใหม่ๆ ที่กำลังฮ็อตฮิต (เช่น คลังเก็บข้อมูลแบบ NoSQL ทั้งหลาย) แทนที่จะใช้เทคโนโลยีเก่าๆ ที่พิสูจน์แล้วว่าทำงานได้ดีและเสถียร (เช่น MySQL หรือ PostgreSQL)
สร้างระบบอัตโนมัติสำหรับงานซ้ำๆ ต่างๆ ผู้เขียนแนะนำว่าเราควรระบบอัตโนมัติสำหรับทำงานต่างๆ ถ้าหากประเมินได้ว่าระบบเหล่านี้จะช่วยลดเวลาในระยะยาวได้คุ้มค่ากว่าเวลาที่จะใช้สร้างระบบเหล่านั้น แต่ก็เตือนว่าการสร้างระบบอัตโนมัตินั้นต้องแยกระหว่างการทำให้ขั้นตอนซ้ำๆ เป็นอัตโนมัติ กับการทำให้การตัดสินใจเป็นอัตโนมัติ ซึ่งอันแรกนั้นตรงไปตรงมาจึงสามารถทำได้ง่าย แต่อันที่สองนั้นทำได้ยากกว่าและมีโอกาสผิดพลาดสูงมาก ดังนั้นจึงควรทำอันแรกก่อนแล้วจึงทำอันที่สองอย่างระมัดระวัง
เพิ่มสปีดการทำงานของตนเอง วิศวกรที่ทำงานเก่งควรใช้เวลาสร้างเครื่องมือที่ให้ตัวเองทำงานได้เร็วขึ้น; เวลาดีบั๊กควรหาวิธีสร้างสภาพที่ทำให้เกิดบั๊กที่ทำง่ายและรวดเร็วเพื่อทำให้การดีบั๊กเร็วขึ้น; และเรียนรู้การใช้สภาพแวดล้อมการเขียนโปรแกรมของตัวเองจนใช้ได้คล่องแคล่ว
การสร้างองค์กรที่ดี
ผู้เขียนเน้นว่าวิศวกรซอฟต์แวร์นั้นไม่ได้ทำงานอยู่คนเดียว วิธีการหนึ่งที่จะทำให้ตนเองประสบความสำเร็จคือการช่วยให้เพื่อนร่วมงานประสบความสำเร็จ เพราะนั่นจะทำให้เราได้รับอานิสงฆ์จากความสำเร็จของทีมและบริษัทโดยรวม
ผู้เขียนแนะนำว่าเราควรแชร์ความรับผิดชอบโค้ดกับเพื่อนร่วมงาน การเป็นผู้รับผิดชอบโค้ดโดยผู้เดียวนั้นทำให้เราเป็นจุดล้มเหลวจุดเดียว (single failure point) ของระบบ ถ้าระบบที่เราสร้างพัง เราก็จะถูกเรียกตัวเสมอแม้ว่าจะอยู่นอกเวลางานหรืออยู่ระหว่างพักร้อน และเราอาจจะต้องเสียเวลาดูแลระบบที่เรารู้อยู่คนเดียว แทนที่่จะได้ใช้เวลาไปสร้างอะไรใหม่ๆ ที่มีคุณค่ากว่า เราสามารถบังคับให้มีการแชร์ความรับผิดชอบโดยอัตโนมัติได้โดยการสร้างแบบการรีวิวโค้ดหรือการเขียนโปรแกรมคู่ (pair programming) นอกจากนี้เรายังควรเวียนความรับผิดชอบ เช่น การเข้าเวรดูแลระบบ การปล่อยซอฟต์แวร์ กับเพื่อนร่วมงาน และควรใช้เวลาเขียนโค้ดและ documentation ให้อ่านง่ายอีกด้วย
วิศวกรที่เก่งควรใช้เวลาในการพัฒนาผู้ร่วมงานของตน เริ่มจากการช่วยสัมภาษณ์ผู้สมัครงาน และช่วยสอนผู้ร่วมงานใหม่ให้ทำงานร่วมกันได้ให้เร็วที่สุด ผู้เขียนเสนอว่าการจ้างงานควรเป็นความรับผิดชอบของทุกคน และให้คำแนะนำเกี่ยวกับการสร้างกระบวนการเตรียมตัวพนักงานใหม่อีกหลายข้อ
ท้ายสุด วิศวกรไม่ได้ทำงานกับวิศวกรด้วยกันเท่านั้น แต่จะต้องทำงานกับผู้จัดการรวมไปถึงผู้บริหาร ซึ่งคนเหล่านี้มีหน้าที่จัดสรรทรัพยากรและติดต่อกับลูกค้า เพื่อให้พวกเขาทำงานได้สะดวก วิศวกรซอฟต์แวร์จำเป็นต้องพัฒนาทักษะการประเมินความต้องการของโปรเจคของตัวเอง โดยต้องระวังไม่ให้ความกดดันจากภายนอกหรือปัจจัยทางจิตวิทยาต่างๆ (เช่น anchoring effect) มาทำให้การประเมินเวลาทำงานคลาดเคลื่อน และมีการเผื่อเวลาสำหรับความไม่แน่นอนต่างๆ ที่เกิดขึ้นเวลาทำงานเสมอ
เรียนรู้จากซิลิคอนแวลลีย์
จุดเด่นของหนังสือเล่มนี้คือมีข้อมูลมากมายจากซิลิคอนแวลลีย์ ซึ่งเป็นแหล่งชุมนุมของบริษัทแนวไอทีที่ประสบความสำเร็จอย่างสูงจำนวนมาก ข้อมูลเหล่านี้มีทั้งวิธีการทำงานที่ได้ผลดีเยี่ยม (best practices) จนกระทั่งเรื่องราวความล้มเหลวไม่เป็นท่าในอดีต (war stories)
ตัวอย่างวิธีการทำงานที่ดี ได้แก่

    ระบบปล่อยซอฟต์แวร์แบบต่อเนื่อง (continuous deployment) ของ Quora และ Wealthfront
    การใช้ A/B testing อย่างเคร่งครัดของ Etsy และ Google
    ระบบทดสอบโปรแกรมอัตโนมัติ ซึ่งตอนนี้ได้ถูกใช้งานการอย่างแพร่หลาย
    ระบบการรีวิวโค้ดของ Google (เคร่งครัดมาก) และ Quora (หละหลวมกว่าเพื่อความรวดเร็ว)
    วิธีการยกเครื่องระบบใหม่ของ Box (ตอนต้องการ shard ฐานข้อมูล) และ Writely (ตอนถูก Google ซื้อและต้องพอร์ตโปรแกรมจาก C# เป็น Java)
    การเตรียมรับมือกับภาวะฉุกเฉินที่อาจเกิดขึ้นโดยไม่คาดฝัน เช่น Disaster Recovery Testing (DiRT) ของ Google, ระบบ Chaos Monkey ของ Netflix ที่ทำเซิฟเวอร์ล่มแบบสุ่มๆ เพื่อทดสอบแข็งแกร่งของระบบ, และการทดสอบโหลดที่มากเกินความเป็นจริงของ Dropbox
    กิจกรรมเพื่อล้างหนี้ทางเทคนิคที่จัดขึั้นเป็นประจำของบริษัทต่างๆ เช่น Asana, Quora, และ Google
    การสร้างกระบวนการจ้างงานที่ดีของ Dropbox และ Facebook
    กระบวนการเตรียมตัวผู้ร่วมงานใหม่ของ Quora

ตัวอย่างความล้มเหลว ได้แก่

    การที่ผู้เขียนถูกเรียกตัวมาซ่อมระบบตอนไปเที่ยวในฮาวาย เพราะไม่มีใครรู้ระบบนั้นนอกจากเขา
    การเขียนระบบใหม่ที่เกินเส้นตาย 4 เดือนของ Ooyala
    ความล้มเหลวที่ไม่เป็นท่าหลังเปิดตัวของเสริชเอ็นจิ้น Cuil เนื่องจากไม่ยอมเก็บฟีดแบค ทำให้พัฒนาระบบในส่วนที่ไม่ส่งผลให้ลูกค้าพอใจ
    ระบบ Luna และภาษา Lunascript ที่ซับซ้อนจนต้องยกเลิกของ Asana
    การสร้างระบบแคชเว็บเพจที่มีเทคโนโลยีองค์ประกอบมากเกินไปของ Pinterest

ผมคิดว่าอ่านเรื่องราวเหล่านี้แล้วเป็นการเปิดหูเปิดตาและได้เรียนรู้อย่างมากครับ
Google
อ่านหนังสือเล่มนี้ นอกจากผมจะได้เรียนรู้ข้อมูลทั่วไปเกี่ยวกับวิธีการเป็นวิศวกรที่ทำงานเก่งแล้ว ผมยังได้รับข้อมูลจำนวนมากเกี่ยวกับ Google ซึ่งผมจะเข้าทำงานในเดือนหน้านี้
ตามที่อ่านมา ผมได้รู้ว่า Google เป็นบริษัทที่มีโครงสร้างพื้นฐานดีมาก มีทั้งระบบเซิฟเวอร์ขนาดใหญ่ที่มีสมรรถนะสูงให้วิศวกรใช้, มีแอบสแตรกชันดีๆ อย่าง MapReduce, Protocol Buffers, และ Bigtable, มีระบบรีวิวโค้ดที่เคร่งคัดทำให้โค้ดมีคุณภาพสูงมาก ฯลฯ ผู้เขียนบอกว่าตอนเขาเข้าทำงานใน Google หลังจบ ป.ตรี นั้นเป็นโอกาสแห่งการเรียนรู้ที่ดียิ่ง เพราะเขาสามารถไปเข้าไปอ่านโค้ดและ documentation ของ Google ได้เกือบทั้งหมด ทำให้ได้เรียนรู้วิธีการสร้างแอบสแตรกชันที่ดี และวิธีการจัดการปัญหาทางเทคนิคยากๆ ต่างๆ ของ Google
อย่างไรก็ดี ผู้เขียนลาออกจาก Google ไปหลังจากทำงานที่นั่นได้สองปี เนื่องจากเขาคิดว่าพบว่าเขาเรียนรู้เรื่องใหม่ๆ ได้น้อยลงหลังจากอยู่มานาน และเขาน่าจะเรียนรู้อะไรใหม่ๆ ได้มากกว่าถ้าไปทำงานที่อื่น นอกจากนี้เขายังรู้สึกว่าเขาเองไม่น่าจะสร้างผลกระทบให้กับบริษัทถ้าทำงานให้ Google เท่ากับตอนทำงานให้กับสตารท์อัพ ซึี่งมีของให้สร้างและเรื่องใหม่ๆ ให้ทำเยอะกว่าที่ Google มาก นอกจากนี้ กระบวนการตรวจสอบโค้ดที่เคร่งครัดของ Google นั้น ทำให้วัฏจักรการปล่อยซอฟต์แวร์ช้าลงอย่างมาก (ผมถามเพื่อนที่เคยทำงาน Google ได้ความว่าทีมของเขาปล่อยซอฟต์แวร์เวอร์ชันใหม่ทุกๆ สองอาทิตย์ แต่หนังสือบอกว่า Quora ปล่อยซอฟต์แวร์ใหม่หลายครั้้งต่อวันด้วย continuous deployment) ซึ่งนี่ทำให้การเกิดนวัตกรรมต่างๆ เป็นไปได้ยากขึ้น ผู้เขียนบอกว่าตอนเขาทำงาน เขาสามารถเพิ่มฟีเจอร์ใหม่ให้ Google ได้ในหกเดือน แต่นี่เหมือนจะเป็นข้อยกเว้น เนื่องจากโปรเจคอื่นใช้เวลานานกว่านั้นมาก
ความคิดส่งท้าย
หนังสือนี้ให้คำแนะนำเกี่ยวกับการเป็น “วิศวกร” ที่ทำงานเก่ง ซึ่งนั่นหมายถึงการสร้างผลลัพธ์ให้ได้มากที่สุดในเวลาน้อยที่สุด อย่างไรก็ดี ในเรื่องของอะไรคือผลลัพธ์ที่่ดีนั้น หนังสือไม่ได้บอกอะไรไปมากกว่า “การสร้างคุณค่า” หรือ “การทำให้มาตรวัดดีขึ้น” ไม่ได้เขียนครอบคลุมว่าคุณค่าคืออะไร ผลิตภัณฑ์ที่ดีถูกใจลูกค้าควรจะเป็นอย่างไร ซึ่งดูเหมือนผู้เขียนจะคิดว่านี่เป็นคำถามที่ผู้บริหารควรจะตอบ วิศวกรมีหน้าที่เชิงปฏิบัติการ กล่าวคือสร้างมาตรวัดที่สอดคล้องกับที่ผู้บริหารต้องการ และหาวิธีเพิ่มตัวเลขมาตรวัดนั้นอย่างมีประสิทธิภาพที่สุด
ผมรู้สึกอึดอัดกับความคิดข้างต้น เพราะเหมือนกับว่าวิศวกรเป็นเพียงฟันเฟืองสำหรับทำให้บอสใหญ่ของตัวร่ำรวยขึ้น ไม่มีอิสระจะเลือกทำงานที่ชอบ หรือเลือกวิธีทำงานมากนัก ที่ผมคิดเช่นนี้อาจเป็นเพราะผมเพิ่งจะออกมาจากการศึกษาระดับปริญญาเอก ที่ให้อิสระกับผมในการเลือกโปรเจคที่จะทำค่อนข้างมาก (อาจารย์ที่ปรึกษาผมเคยอนุญาตให้ผมทำโปรเจคที่ไม่เกี่ยวกับ grant ของแกอย่างใดทั้งสิ้นอยู่ครั้งหนึ่ง) อย่างไรก็ดี การทำงานที่ Google นั้นให้ค่าตอบแทนสูงกว่าการทำงานในแวดวงวิชาการ และซอฟต์แวร์ที่ผมช่วยเขียนน่าจะมีคนใช้งานมากกว่าการงานวิจัยที่ทำเองมาก นอกจากนี้ยังไม่ต้องทำงานสอนและงานธุรการเท่าไหร่ นี่จึงเป็นโอกาสที่ดีแล้วที่จะได้รู้ว่าตัวเองชอบแบบไหนมากกว่า หรือจะมีสายงานอื่นที่ชอบมากกว่าทั้งสองสายนี้กันแน่
ท้ายสุดนี้ ผมคิดว่าหนังสือเล่มนี้เป็นหนังสือที่ดีครับ โฆษณาให้เลย (อันนี้คือลิงก์สำหรับซื้อ ebook) มันแนะนำวิธีการเป็นวิศวกรซอฟต์แวร์ที่ทำงานเก่ง ซึ่งถ้าคุณทำตามก็จะเป็นที่ต้องการของบริษัทไอทีและสามารถอยู่รอดในวงการนี้ได้ ส่วนการเป็นวิศวกรซอฟต์แวร์นั้นจะเป็นสิ่งที่คุณต้องการจริงๆ หรือเปล่านั้น เป็นเรื่องที่คุณและผมต้องไปหาคำตอบด้วยตัวเองแล้วล่ะ
