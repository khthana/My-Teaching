#สรุป #เถ้าแก่มีตังค์ EP.15
ต้นทุน กับ ค่าใช้จ่าย ต่างกันอย่างไร
หลายคนคงเคยได้ยินคำว่า ต้นทุน กับ ค่าใช้จ่าย
มันจะคิดว่ามันน่าจะคล้าย ๆ กันเพราะเอาไปหักจากรายได้
แต่ถ้าลองมองถึงความสัมพันธ์แล้ว
ทั้งสองตัวนี้มีความแตกต่างกันมาก 
และมันมีผลต่อการตัดสินใจของธุรกิจด้วยนะ
---
เริ่มจากเข้าใจนิยามให้ชัดเจนก่อน
คำว่า ต้นทุน คือ 
ค่าใช้จ่ายที่เกี่ยวข้องโดยตรง
ในการทำให้เกิดสินค้าหรือบริการ
ส่วนคำว่า ค่าใช้จ่าย คือ
ค่าอะไรก็ตามที่ทำให้ธุรกิจดำเนินไปได้ 
แต่อาจจะไม่ใช่ต้นทุนโดยตรงก็ได้นะ 
ดังนั้นถ้ามองในบริบทแรก เราจะเห็นว่า
"ต้นทุน" เป็นนิยามที่ให้ขอบเขตที่ชัดเจนกว่า
ส่วน "ค่าใช้จ่าย" จะมองในภาพกว้างรวม ๆ ของธุรกิจ
---
แต่การกำหนดว่าอันไหนเป็น ต้นทุน 
หรือว่าจะเป็น ค่าใช้จ่าย ของธุรกิจนั้น
สิ่งสำคัญ คือ ต้องรู้ว่า
ธุรกิจเรากำลังทำอะไรอยู่ ? 
เพราะลักษณะของธุรกิจที่ต่างกัน
ย่อมจะมีต้นทุนแตกต่างกันไปตามประเภทนั้นๆ 
เช่น ธุรกิจผลิต
ต้นทุนจะมีทั้ง วัตถุดิบ อุปกรณ์
ค่าแรงคนงานในโรงงาน หรือ ค่าใช้จ่ายผลิต
แต่ถ้าเป็นธุรกิจซื้อมาขายไป
ต้นทุนอาจจะมีแค่ สินค้าที่ซื้อมาขาย
และรายจ่ายที่เกี่ยวข้องด้านอื่น ๆ แค่นั้น
หรือถ้าเป็นธุรกิจบริการ
ต้นทุนอาจจะเป็นแต่ละงาน แต่ละโปรเจคส์
ที่ต้องจ่ายให้ Outsource หรืออื่น ๆ ไป 
ดังนั้น จะกำหนดต้นทุน
ต้องเข้าใจก่อนว่า ธุรกิจเราทำอะไร?
---
หลายคนคงมีคำถามว่า 
แล้วทำไมต้องกำหนดต้นทุนด้วย ?
คำตอบ คือ ต้นทุนมีผลกับกำไรขั้นต้น
รายได้ - ต้นทุนขาย = กำไรขั้นต้น
ถ้าเห็นว่าแค่ต้นทุนที่มียังไม่กำไร
ก็ไม่ต้องทำอะไรต่อแล้ว ไม่เวิร์คแน่นอน
รวมถึงการตั้งราคาขายต่างๆ
สิ่งสำคัญในการตัดสินใจก็คือต้นทุนนี่แหละ
หรือจะจำไว้ง่ายๆก็ได้ว่า
ต้นทุนขาย = ค่าใช้จ่ายที่ทำให้พร้อมขาย
---
ในงบกำไรขาดทุน จะมีคำว่า
ต้นทุนขาย ค่าใช้จ่ายในการขาย
และค่าใช้จ่ายในการบริหาร
เพราะต้องการแยกความชัดเจนของแต่ละตัวออกมา
ให้กับเจ้าของธุรกิจเห็นว่า มันคืออะไร และส่งผลแบบไหน?
ต้นทุนขาย ทำให้เห็นกำไรขั้นต้น
ส่วนค่าใช้จ่ายทั้งสองตัว ทำให้เห็นกำไรจากการดำเนินงาน
โดย ค่าใช้จ่ายในการขาย คือ 
ค่าใช้จ่ายที่เกี่ยวข้องกับการขายสินค้าหรือบริการนั้น ๆ โดยตรง
เพื่อเปลี่ยนจากสินค้าพร้อมขายเป็นสินค้าที่ขายได้
เช่น เงินเดือนพนักงานขาย คอมมิชชั่น ค่าโฆษณา
ส่วน ค่าใช้จ่ายในการบริหาร คือ 
ค่าใช้จ่ายที่เกี่ยวข้องกับการบริหารจัดการเพื่อดูแลธุรกิจ
เช่น เงินเดือนพนักงานทั่วไป ค่าเช่าสำนักงาน ฯลฯ 
การแยกแบบนี้จะทำให้เห็นว่า
ธุรกิจเรามีต้นทุน ค่าใช้จ่ายตรงไหนมากเกินไป
จะได้วางแผนปรับลดได้อย่างถูกต้อง
และสามารถเปรียบเทียบกับปีที่ผ่าน ๆ มาได้ด้วย
สุดท้ายแล้ว แม้กำไรบรรทัดสุดท้ายจะเท่ากัน
แต่การมองเห็นความสำคัญของต้นทุนและค่าใช้จ่าย
จะทำให้ธุรกิจวางแผนได้ง่ายและชัดเจนมากขึ้น
เจ้าของธุรกิจทุกคนควรใส่ใจและมองเห็นมันครับ
ด้วยความปราถนาดีจาก "เถ้าแก่มีตังค์"

============================<br>

กฎแห่งความมั่งคั่ง 9 ประการ (Re-post)
สมัยน้ำท่วมใหญ่กรุงเทพฯปี ’54 ผมกับภรรยาและลูกต้องระหกระเหินเดินทาง ทิ้งบ้านให้วิ่งชนมวลน้ำเพียงลำพัง
แต่จำได้ว่าตอนนั้นไม่รู้สึกกังวลอะไรเกี่ยวกับเรื่องเงินๆ ทองๆ เลย แถมยังรู้สึกโชคดีที่มีอิสรภาพทางการเงินได้เร็ว (ก่อน 40 นิดหน่อย) เลยไม่ต้องกลัวว่าจะไม่มีงานทำ ไม่มีเงินใช้จ่าย (เราหนีน้ำนาน 2 เดือน) และไม่ต้องกลัวว่าจะมีเงินซ่อมแซมบ้าน
ผมกับภรรยาส่งลูกขึ้นเครื่องไปอยู่กับยายที่ต่างจังหวัด แล้วก็ฮันนีมูนรอบสองกันอีกครั้ง เราเดินทางไปทั่วทั้งชลบุรี และระยอง
ณ อุทยานเขาแหลมหญ้า สถานที่ท้ายๆ ที่เราฮันนีมูนหนีน้ำกันเฉพาะกิจ ผมเรียบเรียงหลักคิดสำคัญที่ทำให้ตัวเองมีอิสรภาพทางการเงินได้เร็วโดยไม่ต้องรอเกษียณ ไว้เป็น “กฎแห่งความมั่งคั่ง” ง่ายๆ สำหรับน้องๆ ที่เพิ่งเรียนจบใหม่ และใครบางคนที่เพิ่งเริ่มต้นศึกษาเรื่องเงินๆ ทองๆ ไว้ ดังนี้
1) ความมั่งคั่งเริ่มต้นที่การใช้จ่าย (ไม่ใช่เงินที่หาได้)
มนุษย์มีความสามารถพิเศษในการเขยิบรายจ่ายไปเทียบเท่ารายได้ได้เสมอ ดังนั้น คนที่บริหารการใช้จ่ายเป็น ไม่เกินตัว มีกิน มีใช้ มีเหลือเก็บ นั่นคือ จุดเริ่มต้นของความมั่งคั่ง เพราะเมื่อมีเหลือ ก็จะเกิดการสะสมและสั่งสม กลายเป็นความมั่งคั่งในที่สุด
ตรงกันข้าม ถ้าเงินที่เราหาได้ในแต่ละเดือน หมดไปกับการกินอยู่ใช้จ่าย การสะสมก็จะไม่เกิดขึ้น และยิ่งหากใช้จ่ายฟุ่มเฟือยเกินตัว ก็จะยิ่งเท่ากับหยิบยืมความมั่งคั่งในอนาคตมาใช้ก่อน และยากที่จะมั่งคั่งได้ในวันข้างหน้า
2) สร้างทรัพย์สิน ก่อนซื้อหนี้สิน
แยกให้ออกว่าอะไร คือ ทรัพย์สิน (ทำเงินเข้ากระเป๋า) และอะไร คือ หนี้สิน (ทำให้เงินไหลออกจากกระเป๋า) และ 10 ปีแรกของชีวิตการทำงาน จงโฟกัสไปที่การสร้างทรัพย์สิน และอย่ามีหนี้จน
อย่าก่อหนี้ ออมขั้นต่ำ 10% และเรียนรู้วิธีสร้างทรัพย์สิน นี่คือ คาถาสำคัญของการประสบความสำเร็จทางการเงินในโลกยุคใหม่
3) วางแผนเกษียณตั้งแต่วันแรกที่เริ่มทำงาน
เรื่องนี้หลายคนเข้าใจผิด คิดว่าเกษียณเป็นเรื่องที่ควรเริ่มคิดในวันที่ใกล้จะถึง แต่เอาเข้าจริง เมื่อถึงวันนั้น มีคนจำนวนมากเกษียณไม่ได้ 
70% ของคนไทยมีเงินไม่พอใช้หลังเกษียณ ตัวเลขนี้คงสื่อสารอะไรหลายๆ อย่างได้ดี
ตรงกันข้ามถ้าเริ่มเร็ว แผนเกษียณจะไม่ต้องใช้ความพยายามมาก แค่ไม่กี่พันบาทต่อเดือน กับเครื่องมือลงทุนที่เหมาะสม ก็พาเราไปถึงเงินหลักล้านได้ไม่ยาก 
4) เตรียมพร้อมรับมือกับเรื่องร้ายๆ แล้วชีวิตจะพบแต่เรื่องดีๆ
วางแผนรับมือความเสี่ยง ดูแลชีวิตและสุขภาพให้ดี ทั้งนี้อาจต้องใช้เครื่องมืออย่าง “ประกัน” ช่วยจัดการในบางเรื่อง
แต่ไม่ทั้งหมดนะ การหลีกเลี่ยงและการลดความเสี่ยง อย่างการดูแลสุขภาพ และการใส่ใจทรัพย์สิน ก็ช่วยพาชีวิตหนีห่างออกจากภัยต่างๆ ที่มีผลกระทบกับเรื่องเงินๆ ทองๆ ได้มากเลยทีเดียว
5) ลงทุนในความรู้เป็นอันดับแรก
หากสนใจเครื่องมือลงทุนใด ให้ลงทุนเวลาเพื่อความรู้ (ที่ถูกต้อง) ก่อน ทำความเข้าใจมันให้ถ่องแท้ ก่อนโยนเงินลงไป เพราะความรู้คือทรัพย์สินที่ราคาคุ้มค่าน่าจ่ายที่สุดในโลก
6) ลงทุนเพื่อกระแสเงินสด
การลงทุนเก็งกำไรนั้นเป็นการลงทุนบนความคิดเห็น ซึ่งถือว่าไม่ง่าย และมีความเสี่ยงสูง ถ้าหากอยากมีอิสรภาพทางการเงิน จงโฟกัสไปที่การลงทุนซึ่งสร้างกระแสเงินสด ครอบครองทรัพย์สินที่จะให้กระแสเงินสดกับเราอย่างต่อเนื่อง
สะสมทรัพย์สินที่ให้กระแสเงินสด จนเมื่อวันหนึ่งกระแสเงินสดที่ได้มากกว่ารายจ่ายรวม วันนั้นอิสรภาพทางการเงินก็จะมาถึง
7) บริหารเงินอย่างเป็นระบบ จัดการเงินให้มีระเบียบ
งบการเงินและบัญชี คือ ตัวแทนของการเคลื่อนไหวของเงินของเรา คนที่ไม่รู้ว่าเงินเข้าออกอย่างไร ใช้จ่ายไปกับอะไร มองไม่เห็นอนาคตของเงินตัวเอง ยังไงก็ไม่มีทางมั่งคั่งได้
หมั่นจัดทำงบการเงินเป็นประจำทุกๆ 6 เดือน และคอยติดตามเป็นประจำทุกเดือน เพื่อให้มั่นใจการเงินของคุณอยู่ในลู่ของความสำเร็จอยู่ตลอดเวลา
8) รวยไม่ได้ ถ้า “ให้” ไม่เป็น
ความมั่งคั่งเริ่มต้นได้จากความรู้สึกในใจ เริ่มแบ่งปันได้ ก็กลายเป็นคนรวยในทันที ตรงกันข้ามต่อให้มีมากแค่ไหนก็ยังเป็นคนจน หากจิตใจแห่งการเอื้อเฟื้อไม่มี
9) คิด-ทำ-มี
ความคิดที่ดีพาชีวิตไปสู่แนวทางที่ดี แต่แค่คิดก็ไม่มีทางสำเร็จได้ ต้องลงมือทำด้วย คิด แล้วก็ทำ แล้วก็จะมีในแบบที่เราคิดได้
คิด ลงมือทำ แล้วก็เรียนรู้ ปรับแก้ไขไปเรื่อยๆ สุดท้ายคุณก็จะได้มีในสิ่งที่คุณหวังและตั้งใจ
ทั้งหมดนี้คือ แนวคิดง่ายๆ สำหรับคนที่อยากมีอิสรภาพทางการเงิน เริ่มต้นให้ดี เริ่มต้นด้วยแนวคิดที่ถูกต้อง แล้วชีวิตจะได้ประสบความสำเร็จทางการเงินในแบบที่ต้องการครับ
