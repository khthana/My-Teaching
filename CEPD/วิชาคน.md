- “วิชาคน”ข้อคิดในชีวิตวันนี้การทำอะไรแบบไม่มีเงื่อนไขมักจะได้ความจริงใจกลับมาเสมอ"

- วิชาคน"ชีวิตเบาสบาย เราต้องเจอหนักมาก่อนเสมอ

#แบ่งปันความผิดพลาดกันก็ดีนะ
ส่วนใหญ่คนเรามักจะแบ่งปันสิ่งที่สำเร็จกันจนทำให้ทุกคนวิ่งไล่ล่าหาความสำเร็จกันเต็มไปหมด ว่างๆเราลองมาแบ่งปันความล้มเหลวกันบ้างดีไหม 
เช่น

#บ้านพักตากอากาศทั้งปีผมเคยซื้อบ้านพักตากอากาศ แล้วมันเป็นบ้านพักตากอากาศทั้งปีเจ้าของไม่เคยไป เพราะความฝันเมื่อวันที่เป็นจริงมันอาจจะไม่ใช่ ไม่ตรงก็ได้

#คนโลโซแต่อยากเป็นไฮโซสุดท้ายก็โซโซผมเคยซื้อรถหรูแค่เพียงดูดี ตอบสนองความอยากความฝัน ความคิดที่คิดว่าน่าจะใช่ แต่พอได้ครอบครองมาจริงๆก็ไม่ต่างอะไรกับรถธรรมดา ที่ต่างคือทุกครั้งที่นั่งต้นทุนชีวิตแพงกว่ารถยนต์ธรรมดาเท่านั้น ชีวิตก็ไม่ได้มีอะไรดีเด่นกว่าคนทั่วไป

#เป็นนักลงทุนหุ้นวีไอโดยไม่ตั้งใจผมเคยลงทุนในหุ้นแล้วเป็น VI นักลงทุนระยะยาวโดยไม่ได้ตั้งใจ เพราะลงทุนด้วยความเชื่อ ความรู้สึก ไม่ได้ลงทุนด้วยความรู้ สุดท้ายสิ่งที่ได้คือเอาเงินที่ได้ไปลงทุนในสิ่งที่เราพอรู้บ้างจะดีกว่า

#คิดไปเองทั้งนั้นเคยคิดว่าวิทยากรดังคือคนที่มีค่าตัวแพงแต่ในความเป็นจริงแล้ว คุณค่าวิทยากรไม่ได้อยู่ที่ค่าตัว แต่อยู่ที่ตัวข้ามากกว่าว่าเป็นคนแบบไหน คนรักศรัทธา เคารพ ให้เกียรติหรือไม่

#สำเร็จหนึ่งเรื่องแต่อาจจะล้มเหลวทั้งชีวิตเคยทำงานหนักเพื่ออนาคตที่ฝันไว้ แต่มีช่วงหนึ่งลืมดูว่าร่างกายเราบอกว่าเยอะเกินไปแล้วนะ เรารู้สึกว่าไม่เครียด ไม่เหนื่อย แถมสนุก แต่ลึกๆแล้วความเครียดอาจจะเข้าเส้นไปแล้วก็ได้นะ จะรู้อีกทีก็ตอนที่เส้นรับไม่ไหวแล้ว ผมโชคดีที่ยังไม่ถึงขนาดเส้นเลือดตีบแตก พิกงพิการฯลฯ

ใครมีความไม่สำเร็จอะไรก็ลองมาแบ่งปันเพื่อนๆดูบ้างก็ดีนะครับ เพราะจะได้เป็นข้อมูลให้สำหรับคนที่กำลังเดินตามเรามา อย่างน้อยก็จะได้เตือนว่า “พี่ผ่านมาแล้วนะ” ก่อนหลังมันเป็นอย่างไร ส่วนคนรุ่นหลังจะฟังหรือเชื่อหรือไม่ก็ไม่เป็นไร อย่างน้อยคนรุ่นก่อนได้ทำหน้าที่เป็นรุ่นพี่ที่ดีแล้วก็พอ

#คำถามส่งท้ายปีเก่า
1. อะไรคือความสุขที่เราต้องการ? 
อารมณ์ที่เรารู้สึกว่าสบายใจ เบา โล่ง เย็น อยากมีอีก

2. ความสุขที่ว่านั้นมันอยู่ที่ไหน?
ที่บ้าน ที่ทำงาน อยู่สถานที่ไหน กับใคร

3. ปีที่กำลังจะผ่านไปนี้เราได้สัมผัสความสุขนี้มากน้อยแค่ไหน?
ไม่มีเลย มีน้อยมาก มีบ้างแต่ยังไม่พอ มีเยอะแต่ไม่รู้ว่าพอหรือไม่

4. ถ้าความสุขที่ว่านี้มีเยอะขึ้น มันใช่ความสุขที่ยั่งยืนหรือไม่?
มีมากก็ไม่เบื่อ ไม่อิ่ม มีเพิ่มขึ้นก็ไม่เป็นภาระ

5. ความสุขที่คุณอยากมีอยากได้ ใช่เรื่องเดียวกับความภูมิใจหรือไม่?
สุขคือสบายชั่วครั้งชั่วคราว แต่ถ้าสุขและภูมิใจด้วย แม้เวลาแห่งความสุขจะผ่านไปแต่ความรู้สึกดี ภูมิใจยังคงอยู่ตลอดไป

#คำตอบต้อนรับปีใหม่
1. เราจะตั้งเป้าหมายที่ใช่ให้ชัดเจน
ไม่ใช่เป้าที่ไม่มีขอบเขต ไม่รู้จักพอ

2. เราจะเขียนแผนให้ชัดเจนว่าจะต้องทำอะไรเมื่อไหร่ อย่างไร เท่าไหร่
เพราะถ้าแค่เขียนแผนยังทำไม่ได้ คงยังไม่ต้องฝันว่าเป้าหมายจะบรรลุ และถ้าเห็นแผนแล้ว ไม่ไหวจะได้ปรับเป้าตั้งแต่ต้นปี

3. เราจะมีสัจจะกับตัวเอง
ถ้าสัญญากับตัวเองว่าจะทำอะไร จะทำตามนั้น

4. จะคิดว่าเมื่อเวลาเราน้อยลง ข้ออ้างเราต้องน้อยตามไปด้วย
อายุเพิ่มขึ้นอีกหนึ่งปี เราจะต้องมีข้ออ้างน้อยลง ไม่เลื่อน ไม่เสียเวลาหาเหตุ แต่จะใช้เวลาหาผลให้มากขึ้น

5. สุขเราต้องแบ่งเขาได้
ทุกอย่างที่เราทำและเรามีความสุขและภูมิใจ สิ่งนั้นควรจะแบ่งปันให้คนในครอบครัวสุขไปกับเราด้วย และความสำเร็จของเราจะสามารถไปสร้างแรงบันดาลใจให้คนอื่นๆในสังคมได้ด้วย อย่างน้อยๆก็เป็นตัวอย่าง ไอดอลให้ลูกให้หลานก็ยังดี

ลองนำไปคิดทบทวน ไตร่ตรอง เพิ่มเติมกันดูนะครับเผื่อว่าแนวคิดเล็กๆนี้จะพอมีประโยชน์กับคนธรรมดาได้ครับ

==============================================================================
#กลัวหรือกล้าเปลี่ยนแปลงจงเลือกเอาเองลองสังเกตดูว่าตั้งแต่เกิดมามีอะไรบ้างที่ไม่เปลี่ยนแปลงไป ตัวเรา พ่อแม่พี่น้องเรา บ้านเรา เพื่อนเรา เครื่องมืออุปกรณ์ เทคโนโลยี รถยนต์ ทีวี ตู้เย็น ฯลฯ ทุกอย่างเปลี่ยนแปลงไปในทางที่ดีขึ้นเกือบทั้งหมด

ลองให้สังเกตเพิ่มเติมดูว่ามีเรื่องอะไรบ้างที่เราอยากเปลี่ยนแปลงเอง เช่น เราอยากเรียนหนังสือให้เก่งขึ้น เราอยากทำงานเก็บเงินซื้อของที่เราอยากได้ เราพัฒนาทักษะด้านกีฬาให้เก่งขึ้น ฯลฯ

และมีอะไรบ้างที่เราไม่อยากเปลี่ยนแต่เราต้องเปลี่ยน เช่น พ่อแม่ย้ายที่อยู่ เราต้องย้ายโรงเรียนทั้งๆที่เราไม่อยากย้าย เราต้องใช้คอมพิวเตอร์ในการทำงานทั้งๆที่เราอาจจะไม่ค่อยอยากเรียนอยากใช้ เราต้องทำงานกับคนที่เราไม่ชอบเขา ฯลฯ แต่เราก็ต้องปรับเปลี่ยนตัวเองเพื่อให้สามารถอยู่รอดและอยู่ได้ท่ามกลางสิ่งต่างๆที่มันเปลี่ยนแปลงไปและบีบบังคับให้เราต้องเปลี่ยนตาม

อยากจะบอกว่า “การเปลี่ยนแปลง” เป็นเรื่องธรรมดา ธรรมชาติ อย่าไปมองว่าการเปลี่ยนแปลงคือสิ่งที่ยุ่งยาก ลำบากเสมอไป การยึดติดอยู่กับอะไรนานๆซินี่แหละยากกว่า เพราะเมื่อถูกบังคับให้เปลี่ยนเราจะลำบากกว่าเดิม ลำบากกว่าคนที่เขาเปลี่ยนแปลงอะไรบ่อยๆ

สำหรับใครก็ตามที่ไม่กล้าเปลี่ยนแปลงตัวเอง ไม่ว่าไม่กล้าคิด ไม่กล้าทำ อยากจะถามว่า…

“อยากเปลี่ยนเองหรือถูกบังคับให้เปลี่ยนแปลง?”

ถ้าเราเลือกที่จะเปลี่ยนแปลงตัวเองก่อนที่จะถึงเวลา เราจะมีเวลามากพอที่จะเรียนรู้ ปรับตัว ที่สำคัญการเปลี่ยนแปลงตัวเองก่อนทำให้เรามีโอกาสดีๆในชีวิตเข้ามาก่อน เช่น
• ถ้าเราเก่งภาษาต่างประเทศก่อนคนอื่นเราจะได้งานดีๆก่อนคนอื่น
• ถ้าเราพัฒนาเรื่องการหาเงิน การออม การลงทุนก่อนคนอื่น เราจะสามารถเกษียณได้ก่อนคนอื่น
• ถ้าเราปรับตัวเข้าหาคนอื่นก่อน เราจะมีโอกาสได้เรียนรู้ร่วมกับคนๆนั้นได้มากกว่า เร็วกว่าคนอื่นๆที่ไม่ยอมปรับตัว
• ฯลฯ

แต่…ถ้าเราเลือกที่จะถูกเปลี่ยน เราจะมีเวลาในการเปลี่ยนแปลงตัวเองน้อยมาก ไม่มีเวลาเรียนรู้ ต้องทำ ต้องใช้ ต้องเป็น ต้องอยู่รอดให้ได้ และผลกระทบจากการที่เรากลัวการเปลี่ยนแปลงก็จะเกิดขึ้นกับเรามากมาย เช่น
• รู้สึกอึดอัดกับสิ่งใหม่ๆ
• รู้สึกเหนื่อยกับการถูกบังคับให้เปลี่ยนตลอดเวลาเรื่องนี้ยังไม่ทันเข้าที่เรื่องใหม่ก็เข้ามาอีกแล้ว เพราะการตั้งรับเรากำหนดอะไรไม่ได้เลย
• รู้สึกยุ่งยาก ลำบากในการปรับตัวให้เข้ากับคนหรือเทคโนโลยีใหม่ๆ
• ทำให้ถูกมองว่าเป็นคนล้าหลังไม่ทันสมัย หัวโบราณ
• ฯลฯ

ดังนั้น จงอย่ากลัวการเปลี่ยนแปลง แต่จงกลัวที่จะถูกบังคับให้เปลี่ยนแปลง หากไม่คุ้นเคยกับการเปลี่ยนแปลง ลองเลือกเรื่องเล็กๆมาทำดูก่อนก็ได้ เมื่อทำได้เราจะรู้สึกว่าการเปลี่ยนแปลงใดๆไม่ใช่เรื่องยากอีกต่อไป 
เพราะทุกการเปลี่ยนแปลงคือการเรียนรู้ที่ได้ทั้งความรู้ ประสบการณ์และความรู้สึกดีๆกลับมาเสมอ ลองเปลี่ยนแปลงตัวเองดูนะครับ…คุณทำได้

#ทุกการเปลี่ยนแปลงคือการเพิ่มทางเลือกใหม่ให้กับชีวิตเสมอ”

===============================================
003 : ตัดสินเขาเราถูกตัดสินกลับ......................
คนที่มีวิชาคน
ต้องไม่ด่วนตัดสินคนอื่นด้วยความคิด ความรู้สึก
หรือประสบการณ์ของตัวเอง

เพราะเมื่อเราตัดสินเขาแล้ว
สีหน้า แววตา ท่าทางของเรา
จะเป็นเหมือนกระจกสะท้อน
ผลการตัดสินของเราไปยังเขา

เขาจะรับรู้และตัดสินเรากลับทันที

เราต้องอดทนฟังด้วยความรัก
ฟังเหมือนคนไม่รู้อะไรเกี่ยวกับเขาเลย
ฟังจนไม่มีความคิด คำถาม ข้อสงสัย
แล้วเมื่อนั้นเราไม่ต้องตัดสินอะไรเลย

========================

วิชาคนถ้าเราตัดสินคนอื่นเมื่อไหร่ เราจะถูกเขาตัดสินกลับเช่นกัน 
เพราะสีหน้าท่าทาง แววตาเราคือกระจกสะท้อนใจ

=========================

#ถ้าเราตั้งโจทย์ชีวิตไม่เป็นมองไม่เห็นผลสำเร็จ
คนส่วนใหญ่เสียเวลา
กับการหา “คำตอบ”

ที่ไม่ใช่คำตอบที่ตอบโจทย์

เหตุผลเพราะตั้งโจทย์ชีวิตผิด
ตั้งโจทย์จาก “กระแสสังคม”
ตั้งโจทย์จาก “ค่านิยม”
ตั้งโจทย์จาก “เสียงคนอื่น”
ตั้งโจทย์จาก “ผลลัพธ์สำเร็จรวย”
ตั้งโจทย์จาก “ไอดอล”
เลยทำให้เหนื่อย เสียเวลา
พอได้คำตอบมาก็มักจะรู้สึกว่า

“ยังไม่ใช่”

การตั้งโจทย์ชีวิต
ควรจะตั้งจากสิ่งที่รัก ชอบ
ตั้งจากคุณค่าที่รู้สึกได้รู้สึกดี
เพราะเหนื่อยน้อยลง
เพราะโอกาสสำเร็จมีมากกว่า

และหากสำเร็จจะยั่งยืนกว่า

สาเหตุหนึ่งเป็นเพราะสังคมไทย
ไม่เคยสอนให้ตั้งโจทย์ชีวิต
สอนให้หาผลลัพธ์ในชีวิตกันมากกว่า
ทุกคนจึงไม่มีเวลาคิดโจทย์
มีแต่เวลาเรียนลัดไปหาผลลัพธ์
ที่พอได้มาจริงๆกลับไม่ใช่

บางคนเสียเวลาไปทั้งชีวิต

ดังนั้น จงให้เวลากับการศึกษา
ให้เวลากับการหาโจทย์ชีวิตที่ถูกต้อง
แล้วชีวิตนี้จะมีความสำเร็จที่ใช่ภาคภูมิใจชัวร์ ไม่มั่วนิ่ม

=================================

#กลัวหรือกล้าจงเลือกเอาเอง#ถ้าเรากลัวการเปลี่ยนแปลงวันหนึ่งการเปลี่ยนแปลงจะบังคับให้เราเปลี่ยนแบบไม่มีทางเลือก#แต่ถ้าเรากล้าเปลี่ยนแปลงเราจะเลือกได้ว่าจะเปลี่ยนเร็วหรือช้าจะเปลี่ยนแบบไหนค่อยเป็นค่อยเปลี่ยนหรือจะเปลี่ยนแปลงหน้ามือเป็นหลังมือ#การเปลี่ยนแปลงอยู่กับเราตลอดเวลาขึ้นอยู่กับว่าเราจะเลือกเปลี่ยนก่อนหรือถูกบังคับให้เปลี่ยนเท่านั้นเอง#ยิ่งกว่าสำเร็จคือการไม่สำเร็จ#สำเร็จตามเป้าหมายผมเคยตั้งเป้าหมายในชีวิตไว้หลายเรื่องเมื่อเราบรรลุเป้าหมายแล้วก็จบกัน เช่นอยากเขียนหนังสืออยากเป็นวิทยากรอยากเป็นที่ปรึกษาอยากมีเงินเก็บอยากมีบ้าน มีรถอยากเที่ยว อยากกิน#ไม่มีเป้าแต่สุขสำเร็จแต่..เชื่อหรือไม่ว่าสิ่งที่เราไม่คิดว่าเป็นเป้าหมายในชีวิตแต่เป็นเรื่องที่เราอยากทำ ชอบทำโดยไม่มีการตั้งเป้าหมายว่าเท่าไหร่ เมื่อไหร่เช่นการให้คำปรึกษาคนธรรมดาการให้คำปรึกษาผู้ประกอบการการแบ่งปันความรู้ มุมมองประสบการณ์ผ่านสื่อออนไลน์ ผ่านการพูดคุยผ่านการกระทำให้ดูเป็นตัวอย่างมีคนเห็นเราเป็นผู้สร้างแรงบันดาลใจผลปรากฎว่านี่คือ#คุณค่าหรือที่ฝรั่งเรียกว่าValueผมไม่สามารถเรียกสิ่งเหล่านี้ได้ว่า“ความสำเร็จ”แต่ความรู้สึกที่ได้รับกลับมามีความสุขแท้สุขนานกว่าความสำเร็จที่เกิดจากการตั้งเป้าหมายเสียอีกผมจึงอยากจะเรียกสิ่งนี้ว่า#ยิ่งกว่าความสำเร็จเพราะเราได้ความสุขแท้ สุขนานนั่นเองครับใครที่คิดว่าเจอความสำเร็จตามเป้าหมายแล้วและไ่ม่รู้ว่าชีวิตนี้มีอะไรที่มีค่ามากกว่าความสำเร็จขอแนะนำให้ทำสิ่งที่ชอบ สิ่งที่อยากดูครับถ้ายิ่งทำแล้วยิ่งชอบ ยิ่งทำแล้วไม่เบื่อยิ่งทำแล้วมีคนได้ประโยชน์คุณก็อาจจะเจอ “สุขแท้สุขนาน” เหมือนที่ผมได้เจอนะครับหมายเหตุผมได้หยุดสร้างความสำเร็จไว้ที่อายุ 50 ปีหลังจากนั้นผมสะสมความไม่สำเร็จอย่างเดียวครับชีวิตก็พออยู่ได้ อยู่อย่างมีความสุขแบบพอเพียง#ศักยภาพไม่ได้ซ่อนแต่เราไม่เปิดโอกาสให้มันออกมามากกว่าพลังในตัวเราเปรียบเสมือนน้ำที่อยู่ในเขื่อน น้ำไม่เคยหลับเพียงแต่เราไม่เคยหาทางให้น้ำนั้นได้มีโอกาสเคลื่อนที่เพื่อแสดงพลัง น้ำที่เคยอยู่นิ่งแท้จริงไม่นิ่งแต่เรามองไม่เห็นเท่านั้นเอง เราจะเห็นพลังแห่งน้ำต่อเมื่อเรามีโรงไฟฟ้าพลังน้ำมารองรับพลังในคนก็เช่นกันมันไม่เคยซ่อน มันไม่เคยหลับ มันไม่เคยขี้เกียจ แต่มันไม่มีโอกาสได้แสดงศักยภาพที่แท้จริงออกมาต่างหาก เพราะเราไม่เคยสร้างช่องทางอะุไรให้มันออกมาแสดงพลัง เราไม่เคยไปปลดปล่อยพลังที่ถูกกักขังไว้ในเขื่อนใจของเราวันนี้คุณได้หาทางปลดปล่อยพลังในตัวคุณแล้วหรือยัง?วิชาคนสไตล์คนคั่วคนถ้าใช้หลักการมากเกินไปจะเป็นหลักเกิน(ความจำเป็น)ถ้าใชหลักกูมากเกินไปอาจจะต้องใช้กรรม(ปัญหา)ในภายหลังกลับมุมคิด...ชีวิตกลับดีก็ได้เคยไหมที่คุณเคยดูแลใครดีมากจนคุณและเขาติดการดูแลคุณและเขารู้สึกดีใช่ไหมถ้าตอบว่า "ใช่"ลองนึกอีกมุมอีกด้านหนึ่งดีไหมว่าการดูแลเขาดีเกินไปมันคือการตัดโอกาสการดูแลตัวเองของเขาไปใช่ไหมถ้าวันหนึ่งไม่มีคุณดูแลเขา เขาจะเป็นอย่างไรในมุมกลับกับถ้ามีใครดูแลคุณดีมากดีจนคุณแทบจะไม่ต้องทำอะไรเลยเขาและคุณรู้สึกว่าดี ทำเพราะรักใช่ไหมถ้าคุณตอบว่า "ใช่"ลองมานึกอีกมุมหนึ่งดีไหมว่าคุณกำลังเห็นแก่ตัวมากเกินไปไหมคุณไม่เกรงใจเขาใช่ไหมคุณรู้ไหมว่าบางครั้งเขาทำเพราะรักก็จริงแต่มีบางเวลาเขาก็ต้องทุกข์บ้างเหมือนกันแค่ความรักที่เขามีต่อคุณมันมากกว่าความทุกข์ของเขาก็เท่านั้นเองและคุณลองคิดดูซิว่าเขาจะรู้สึกอย่างไรยิ่งเขาดูแลคุณดีมากเท่าไหร่แสดงให้เห็นว่าเขายิ่งห่วงคุณมากเท่านั้นเขาไปไหนไม่ได้ เขาต้องตายไม่ได้เพราะหากไม่มีเขา เขายังคิดไม่ออกว่าคุณจะอยู่อย่างไรเก็บตกจากประสบการณ์ชีวิตเผื่อมีประโยชน์กับบางชีวิตบ้างนะครับไม่ถูกไม่ผิด แค่ลองเอาไปคิดเผื่อเจออะไรที่เราลืมคิดไปบ้างก็เท่านั้นเองครับณรงค์วิทย์ แสนทอง#วิชาคนสไตล์คนคั่วคน#คนธรรมดาที่อยากเห็นคนธรรมดามีคุณค่า

==========
#คนคั่วคน...วิชาคน
การเป็นนักฟังที่ดี
1.ให้คิดว่า...
"ถ้าเราเป็นเขา"
2.ให้คิดว่า...
"ถ้าเราเป็นที่รักเขา"
3.ให้คิดว่า...
"ถ้าเราเป็นคนที่หวังดีกับเขา"
#แค่นี้...
เราก็ฟังเขาได้อย่างลึกซึ้งแล้วครับ



#เป้าหมายเยอะเกินไปทำไงดี
#เป้าหมายข้อไหนไม่ทำ
แล้วมีสิทธิตาย
ทำก่อนอันดับแรก
#เป้าหมายข้อไหนไม่ทำ
เดือดร้อน ชีวิตน่ำแย่
ทำอันดับที่สอง
#เป้าหมายข้อไหนไม่
ทำชีวิตเหมือนเดิม ไม่ดีขึ้น
ทำอันดับที่สาม
ลองนำไปปรับใช้ดูนะครับ



#ความอยากต้องมากกว่าความยาก
เมื่อเจอความ "ยาก"
ให้ทำอย่างไร?
#คิดถึงสิ่งที่ยากกว่า
เพราะช่วยให้ความยากนั้นเล็กลง
#เพิ่มความอยากให้มากขึ้น
เพราะความอยากเท่านั้นที่จะรับมือ
หรือกำจัดความยากได้
#มองข้ามความยากไปที่ผลสำเร็จ
ถ้าปีนเขาเหนื่อยให้คิดถึงวิวสวยๆ
อากาศดีๆ บันทึกประวัติชีวิต
ที่มีชื่อเราว่าเป็นพิชิตยอดเขา



#ความรู้ต้องอยู่คู่กับความคิด
#รู้แต่ไม่คิดเท่ากับไม่รู้
คนหลายคนความรู้ท่วมหัวเอาตัวไม่รอด
เพราะไม่ได้ใช้ความรู้ให้เกิดประโยชน์
ได้แค่รู้ รู้ และก็รู้เท่านั้น
#คิดแต่ไม่รู้มีแต่เสียกับหาย
คนหลายคนชอบคิดแต่ไม่ชอบเรียนรู้
โอกาสสำเร็จมีน้อยมาก เพราะ
ฐานคิดไม่มีฐานรู้ เหมือนฟองสบู่
คิดได้เดี๋ยวก็ดับไปตามกาลเวลา
#ไม่รู้และไม่คิดชีวิตเกิดมาทำไม
คนบางคนรู้ก็ไม่อยาก
คิดก็ไม่คิดรอให้คนอื่นคิดให้
ชีวิตเดินไปตามความรู้และความคิดคนอื่น
เขาจะพาไปตกหลุมตกบ่อก็ได้
#ต้องคิดต้องรู้ถึงจะสำเร็จ
ความสำเร็จต้องอาศัยทั้งความรู้และความคิด
ไม่จำเป็นว่าต้องคิดก่อนหรือรู้ก่อน
ขึ้นอยู่กับเรื่องขึ้นอยู่กับคน
ขึ้นอยู่กับสถานการณ์
แต่สุดท้ายสองเรื่องนี้
ต้องไปด้วยกัน
หมายเหตุ
คำว่า"ความรู้" ไม่จำเป็นต้องเป็นเพียง
ความรู้ตามตำรา สถาบัน วิชาการ
ประสบการณ์ก็เป็นความรู้ได้



เรื่องเล่าของนกน้อยมาอีกตอนแล้วครับ
#เมื่อนกติดกับดักของตัวเอง
ช่วงที่นกน้อยตัวนี้เข้ามาในเมืองกรุงใหม่ๆ
นกน้อยก็มีความฝันเหมือนนกทุกตัว
ที่อยากเห็น อยากอยู่กับไฟแสงสี
อยากมีโน่น นี่ นั่น เหมือนนกตัวอื่นๆ
นกน้อยเริ่มคิดที่จะสร้างรังใหญ่ๆ
นกน้อยเริ่มฝันที่จะมีอาหารกินตลอดไป
นกน้อยเลยตัดสินใจทุ่มทุนเพื่อตุนเสบียง
แต่เชื่อหรือไม่ว่า....ยิ่งตุนยิ่งตัน
เพราะด้วยนกน้อยบ้านนาคิดไม่เป็น
คิดไม่ทัน ไม่เหมือนนกในเมือง
ที่แก่งแย่งกันได้โดยไม่สนใจว่า
นกตัวไหนได้กินอาหารแล้วหรือยัง
สำหรับนกน้อยบ้านนา ยังไม่สามารถ
แย่งอาหารเพื่อตุนไว้ถ้าเพื่อนนกบางตัว
ยังไม่ได้กินอาหารมื้อนั้นๆ
เพราะตอนที่อยู่บ้านนา นกน้อยคุ้นชิน
กับการแบ่งปันให้นกตัวอื่นอิ่มก่อน
เหลือถึงค่อยเก็บตุนไว้
ด้วยนิสัยนกน้อยแบบนี้
ไม่ว่าจะลงทุนทำอะไรไปก็ไม่เวิร์ค
สุดท้ายนกน้อยก็ติดกับดักของตัวเอง
กับดักที่คิดว่าจะดักเสบียงระยะยาว
แต่กลับกลายเป็นนกน้อยติดกับดักตัวเอง
ในวันนี้
กว่าจะปลดพันธนาการได้
ต้องใช้เวลาหลายปี
เรื่องนี้จึงสอนให้นกน้อยรู้ว่า
ถ้าไม่เก่ง ไ่ม่ถนัด ไม่รู้จริง
ก็อย่าไปฝืนธรรมชาติมันเลย
เราเป็นนกน้อยที่หากินไปวันๆ
เราเป็นนกน้อยที่มีความสุขทุกวัน
เราเป็นนกน้อยที่สะสมบ้างแต่ไม่เยอะ
ก็คงจะเพียงพอแก่สถานะของเราแล้ว
นกน้อยบ้านนาตัวไหน
ที่เข้ามาในเมืองกรุงแล้ว
ขอเตือนว่าอย่าสร้างกับดักดักตัวเองนะ



#เขากำลังชดเชยให้ชีวิตตัวเองในวัยเด็ก
#มีหลายครั้งที่เราไม่เข้าใจวิธีคิดวิธีทำ
ของคนที่ประสบความสำเร็จในชีวิต
คิดอย่างไรก็ไม่ออกว่าทำไมเขาทำแบบนั้น
#ผมเคยเจอคนหลายคนที่
การดำเนินชีวิตในปัจจุบัน
คือการชดเชยชีวิตในวัยเด็ก
โดยที่เขาเองก็ไม่รู้ตัว
รู้แค่ว่าเมื่อทำแบบนี้แล้วมีความสุข
ยิ่งทำยิ่งสุข ยิ่งทำมากขึ้น ถี่ขึ้น
จนกลายเป็นเอกลักษณ์ นิสัย
ภาพลักษณ์ไปโดยปริยาย
#ผมอยากจะยกตัวอย่างว่า
ถ้าผมไม่ของเล่นในวัยเด็ก
พอผมโตขึ้นมีเงินซื้อของเล่น
ผมจะซื้อของเล่นมาเล่นชดเชยไหม
คำตอบคือ "ไม่"
แต่ปมนี้อาจจะแปลเปลี่ยนเป็น
การกระทำบางอย่าง เช่น
การให้เงิน ขนม ของเล่นกับเด็กๆ
ที่สะท้อนภาพชีวิตเราในวัยเด็ก
พอเห็นลูกคนงานก่อสร้างเดินตามพ่อ
ในพื้นที่ก่อสร้าง เรานึกถึงตัวเองไหม
เพราะภาพนั้นมันคือภาพเราในวัยเด็ก
สิ่งที่เราทำคือเอาเงิน ซื้อขนม เอาของเล่น
ที่เราพอมี หาได้ในตอนนั้นไปให้เขา
นี่คือการชดเชยชีวิตเราในวัยเด็ก
#คนที่ประสบความสำเร็จหลายๆคน
ในสังคมก็ดำเนินชีวิตประมาณนี้
แต่บางคนการชดเชยออกมาในรูปแปลกๆ
ที่คนทั่วไปไม่เข้าใจ บางคนตัวเขาเอง
ยังไม่เข้าใจเลย
แต่สาเหตุจริงๆอาจจะมาจากการชดเชย
ปมชีวิตของตัวเองในวัยเด็กก็ได้นะครับ
ดังนั้น ขอให้เข้าใจ
ต้นเหตุแห่งความสุขของคนแต่ละคนนะครับ



#จะจัดการอารมณ์ลบที่มีต่อคนรอบข้างได้อย่างไร
.........................................
#อารมณ์ลบต่อคนรอบข้าง
มักจะเกิดจากความรัก ความผูกพัน
เป็นเชื้อเพลิง(เสียความรู้สึก ผิดหวัง)
หากต้องการดับอารมณ์ลบ
จงลด ละ เลิกเชื้อเพลิงความรักลง
เดี๋ยวเพลิงของอารมณ์ลบก็จะค่อยๆลดลง
#ทำอย่างไรจึงจะลดเชื้อเพลิงความคาดหวัง
รักเขาให้น้อยลง รักเราให้มากขึ้น
เพราะถ้าเรายังรักเขามากกว่าเรา
เราจะคิดแล้วเครียด
เราจะคาดหวังให้เขาทำโน่นนี่
เมื่อเขาไม่ทำเราก็ผิดหวัง เสียใจ
#หลายครั้งที่เราเองเอาเหตุผล
ไปตัดสินอารมณ์ของคนรอบข้าง
ขอยกตัวอย่างประมาณนี้ครับ
#ถ้าพ่อแม่เราเอาเงินไปใช้สุรุ่ยสุร่าย
เรารู้สึกไม่พอใจใช่ไหม...ใช่
ถ้าถามว่าเงินเขาใช่ไหม....ใช่
เขาหามาเองทั้งชีวิตใช่ไหม...ใช่
แสดงว่าเราอยากได้เงินเขาใช่ไหม...ไม่ใช่
แล้วทำไมเขาถึงใช้เงินเขาไม่ได้
ก็เพราะเราเป็นห่วงว่าเดี๋ยวเงินจะหมดใช่ไหม
คำตอบคือ "ใช่"
#เอาใหม่ถ้าเขาใช้เงินที่หามาทั้งชีวิต
มารักษาตัวเองจนเกือบหมด
เรายินดีไหม....ยินดี
#ถามจริง
แล้วมันต่างกันตรงไหนที่เขาใช้เงิน
ที่เขาหามาทั้งใช้ชีวิตไป
1. ระหว่างการที่เขาใช้เงินเพื่อความสุขทางใจ
แต่เราคิดว่าไม่มีเหตุผล
กับ
2. การใช้เงินเพื่อบำบัดทุกข์
แม้จะรู้ว่าไม่หายเสียเงินหมดแน่ๆ
แต่เราคิดว่ามีเหตุผลรับได้
สุดท้ายทั้งสองเรื่องนี้ก็อยู่บนหลักการเดียวกัน
คือเขาใช้เงินที่เขาหามาทั้งชีวิตเพื่อตัวเอง
จึงอยากฝากข้อคิดสำหรับคนธรรมดาอย่างเรา
เผื่อว่าวิชาชีวิตจะช่วยให้เราคิดแบบง่ายๆบ้าง
ชีวิตบางครั้งไม่ต้องคิดอะไรซับซ้อน
หาสมการอะไรมากมาย
เพราะชีวิตเกิดมาจากความเรียบง่าย
ปัญหาต่างๆก็แก้กันแบบง่ายๆครับ
ณรงค์วิทย์ แสนทอง
#คนคั่วคน
#วิชาคนไม่ใช่วิชาชีพ



#เขาไม่รักเรามั๊ง
#ลูกหลายคนต้องการ
ความรัก คำชมจากพ่อแม่
แต่รอมาตั้งแต่เด็กจนโต
พ่อแม่ก็ยังไม่ชมสักที
#จินตนาการเริ่มสะสมก่อตัว
สงสัยเขาไม่รักเรา
เขารักน้อง รักพี่คนนั้นมากกว่า
เพราะชมแต่พี่คนนั้น น้องคนนี้
โอ๋พี่คนนั้น ดูแลน้องคนนี้
เมื่อความเชื่อเร่ิมต้น
หลักฐานเริ่มปรากฏชัด
ก็ไม่ต้องทดสอบสมมติฐานอะไรอีก
แสดงว่าที่เราคิด "ถูกต้อง"
#ลูกหลายคนที่คิดแบบนี้
เริ่มตีตัวออกห่างพ่อแม่
เริ่มทำอะไรด้วยตัวเอง
เพื่อหวังให้พ่อแม่ชื่นชม ยอมรับ
ยิ่งทำรู้สึกเหมือนยิ่งห่าง
ยิ่งสำเร็จดูเหมือนพ่อแม่ไม่สนใจ
ทำไปจนเหนื่อย
#สำเร็จจนสำลักก็ยังขาดแคลนความรักและคำชมจากพ่อแม่อยู่ดี
#คุณรู้ไหมว่าทำไมถึงเป็นเช่นนั้น
ก็เพราะพ่อแม่มักจะรักลูกห่วงใยลูก
คนที่เขารู้สึกว่าดูแลตัวเองไม่ได้
แต่คนที่ดูแลตัวเองได้นั้นเขาชื่นชม
แต่ชื่นชมอยู่ในใจ ชมแต่อาจจะไปชมกับคนอื่น
เพราะเขาถือว่าลูกคนไหนดูแลตัวเองได้
เลี้ยงตัวเองได้ สำเร็จได้
มันคือผลงานชีวิตของพ่อแม่
#ดังนั้นจงเข้าใจเสียใหม่ว่า
ลูกคนไหนที่พ่อแม่ไม่ชม
ลูกคนนั้นคือลูกที่พ่อแม่ประสบความสำเร็จ
สามารถเลี้ยงลูกให้เติบโตได้ด้วยไม่ต้องห่วง
ณรงค์วิทย์ แสนทอง
#คนคั่วคน
#วิชาคนไม่ใช่วิชาชีพ



#ไม่เข้าใจทำไมเขาเป็นแบบนั้น
#คำถามนี้มักจะเกิดขึ้นกับคนรอบข้างเรา
ทำไมเขาถึงทำแบบนั้น ไม่ทำแบบนี้
ทำไมเขาคิดแบบนั้น ไม่คิดแบบนี้
ทำไมเขาช่วยคนนั้น ไม่ช่วยคนนี้
ทำไมเขาใจอ่อนกับคนนั้น
แต่ใจแข็งกับคนนี้
ทำไมเขาเชื่อคนนั้น ไม่เชื่อคนนี้
ทำไมเขาชื่นชมคนนั้น ไม่ชื่นชมคนนี้
ทำไม ทำไม ๆๆๆๆๆๆๆๆๆๆๆๆๆๆๆๆ
#อยากจะบอกว่า
ถ้าเรายังมีคำถามแบบนี้อยู่
แสดงว่าเรานั่นแหละที่ยังไม่เข้าใจเขา
รู้ไหมว่าอะไรคือคุณค่าที่เขา
ให้ความสำคัญมากที่สุดในชีวิต
ถ้ารู้ เราจะไม่มีคำถามนี้อีกเลย
เช่น รู้ว่า....
คุณค่าของเขาคือการยอมรับ
คุณค่าของเขาคือการชดเชยตัวเองในอดีต
คุณค่าของเขาคือการมีบารมี
คุณค่าของเขาคือคำชื่นชมจากคนนอก
คุณค่าของเขาคือชอบคนที่เห็นความสำคัญเขา
ฯลฯ
#ดังนั้นอย่าเสียเวลากับการหาคำตอบ
ว่าทำไมเขาเป็นแบบนั้น
ไม่เป็นแบบนี้เลย
แต่จงให้เวลากับการค้นหาคุณค่า
ในชีวิตเขาให้เจอจะดีกว่า
เพราะนอกจากจะเข้าใจเขา
แบบที่เขาเป็น
ไม่ใช่อย่างที่เราเห็นแล้ว
เรายังสามารถอยู่ร่วมและ
บริหารจัดการเขาได้ดีกว่านะครับ



#อย่าตอบเกินคำถาม
#มีนักเรียนบางคนชอบทำมากกว่าที่คุณครูสั่ง
เช่น ครูสั่งให้ทำแค่กระดาษสามสี่แผ่นก็พอ แต่เด็กบางคนเว่อร์ชอบทำรายงานเข้าปกเย็บเล่มยังกะวิทยานิพนธ์ ทำเอาเพื่อนตกใจกันทั้งห้อง คิดว่าทำผิด ที่ไหนได้เพื่อนคนนั้นชอบทำเกินประจำ
#ชีวิตจริงหลายคนกำลังเป็นนักเรียนเว่อร์คนนี้
เพราะชอบหาคำตอบในชีวิตจนเกินคำถาม
พูดง่ายๆว่าตั้งโจทย์ว่าจะมีอิสระทางการเงิน มีบ้าน มีรถ ฯลฯ พอมีแล้วก็ยังไม่หยุดทำ ไม่รู้จะทำมากกว่าที่ต้องการไปทำไม พอถามว่าทำไปทำไมก็มักจะหาข้ออ้างว่าเผื่อไม่พอ เผื่อความเสี่ยง
เด็กนักเรียนแบบนี้ในสังคมมีเยอะ
ลองคิดใหม่ว่าถ้าเขาเอาเวลานั้นไปทำอย่างอื่นที่ไม่ใช่การเติมน้ำให้ล้นในแก้วที่น้ำเต็มอยู่แล้ว เอาน้ำนั้นไปรถน้ำต้นไม้ เอาน้ำนั้นไปให้คนที่กำลังหิวกระหายได้ดื่มน่าจะก่อให้เกิดประโยชน์ต่อโลกนี้มากกว่าไหม
#ลองทบทวนตัวเองกันดูว่ามีโจทย์ของไหนของชีวิตบ้าง ที่เราทำเกินคำถามไปนานแล้ว แล้วทำไมไม่หยุด มีโจทย์ข้อไหนบ้างที่เรายังตอบคำถามยังไม่ได้ เพราะมัวแต่ไปเสียเวลากับการตอบคำถามของโจทย์บางข้อเยอะเกินไป
ฝากไว้เป็นข้อคิดนะครับ



#อย่าทุ่มเทกับโจทย์ชีวิตที่ยังไม่ชัด
ออกแรงเท่ากัน
แต่ทำไมผลลัพธ์แห่งความสำเร็จไม่เท่ากัน
#ก็เพราะ..
ออกแรงผิดเป้า
ออกแรงผิดทิศทาง
ออกแรงผิดที่
ออกแรงผิดเวลา
ออกแรงเกินภาระกิจ
ออกแรงโดยไม่ประเมินตัวเอง
ออกแรงไม่ต่อเนื่องต้องเริ่มใหม่ทุกครั้ง
ออกแรงสะเปสะปะ
#หากโมเดลธุรกิจไม่ชัด
ทำไปก็เสี่ยง
หากโมเดลชีวิตไม่ชัด
ทำไปก็เหนื่อยเปล่า
ฝากไว้เป็นข้อคิด
#จงให้เวลากับการตั้งโจทย์ให้ถูกให้ชัดดีกว่าเสียเวลาหาคำตอบกับโจทย์ที่ไม่เคลียร์จะอ่อนเพลียไปปล่าวๆ







#ความฝันแค่เห็นจริงหรือเป็นจริง
#ความฝันที่ทุกคนฝันเห็น
ภาพตัวเองในอนาคตนั้น
เป็นภาพที่เห็นจริงตอนหลับตา
#แต่เมื่อลืมตาขึ้นมา
อาจจะไม่มีจริง
ถ้า......ไม่ลงมือทำ
#ดังนั้นอย่าแค่ฝัน
แต่จงทำตามฝัน



#ชีวิตแบบห่ามๆ
#หลายคนกำลังตกอยู่ในสถานการณ์
"กล้วยที่กำลังห่าม"
คือยังไม่สุกพอที่จะกินได้
#อาการคือ
อยากทำสิ่งที่ฝัน
ทั้งที่ทุกวันยังทำหน้าที่ไม่ดีเลย
สิ่งที่จำเป็นอยู่ตรงหน้ายังทำไม่เสร็จ
แต่ใจกระโดดไปอยากทำสิ่งที่ฝัน
#ผลของคนห่ามๆคือ
หน้าที่ ความจำเป็นก็ทำได้ไม่ดี
ความฝันยิ่งทำไม่ได้เพราะชีวิต
ยังกระโดดไปทำสิ่งนั้นได้ไม่เต็มที่
เหมือนคนถ่ายไม่สุด ไม่เสร็จ
รู้สึกไม่สบายตัวไม่สบายท้อง
ประมาณนั้น
#ควรจะเลือกสักอย่าง
1. กัดฟัน ทำสิ่งที่จำเป็นให้เสร็จก่อน
ทุ่มเทกับการปลดเปลื้องภาระตัวเองให้เสร็จก่อน
อดทน รอคอยโอกาสที่จะทำสิ่งที่ฝันได้อย่างเต็มที่
ไม่ต้องห่วงว่าทำแล้วไปไม่รอด
2. กัดฟัน อาจจะต้องกัดลิ้นด้วยทิ้งความจำเป็นไปทำตามฝันเลย
คือการกระโดดเอาชีวิตไปเสี่ยง
กับสิ่งที่เป็นความฝัน ทำมันเลย ลุยเลย
แต่อาจจะต้องคิดก่อนสักนิดว่า
ฝันที่จะทำนั้นจะสามารถตอบโจทย์
ความจำเป็นในชีวิตได้ด้วยหรือปล่าว
หากตอบได้....กำไรสองเด้งครับ
แต่เสี่ยงหลายเด้งเหมือนกัน
ก็ลองคิดดูดีๆนะครับ
ไม่มีทางเลือกไหนเหมาะกับทุกคน
แต่ละคนมีทางเลือกเป็นของตัวเอง



#วิชาคน
เป็นวิชาชีวิตวิชาแรก
ที่มนุษย์ทุกคนได้เรียนรู้
รู้ที่จะรัก รู้ที่จะรู้จักเขาอย่างที่เขาเป็น
รู้จักใส่ใจ เอาใจเขามาใส่ใจเรา
รู้จักห่วงใย รู้มากกว่าที่เห็น
เติบโตมาเรามัวแต่สนใจแต่วิชาชีพ
จนลืม...วิชาคน...ไปชั่วคราว
แต่เมื่อถึงจุดๆหนึ่งของชีวิต
ทุกคนก็ต้องย้อนกลับมาหาวิชาคน
อย่างหลีกหนีไม่พ้น
เพราะวิชาคนจะช่วยให้
คนพ้นทุกข์ เห็นธรรมชาติ ธรรมะ
อยากให้ทุกคนหันมาสนใจ....วิชาคน...กันมากขึ้น



#เมื่อมองไปข้างหน้าไม่เห็นอนาคต
ก็จงอยู่กับปัจจุบัน ทำสิ่งที่อยู่ตรงหน้าให้เต็มที่
อย่าเสียเวลามองไปข้างหน้าเลย
#เมื่อมองไปข้างหน้ารู้สึกท้อ
ลองมองย้อนกลับไปในอดีตดูซิ
เคยเรารู้สึกแบบนี้บ้างไหม
แล้วความรู้สึกนั้นหายไปแล้วใช่ไหม
สุดท้ายมันก็ผ่านมาได้ทุกครั้งใช่ไหม
#เมื่อมองสิ่งที่อยู่ตรงหน้าและรู้สึกเบื่อรู้สึกท้อ
จงมองกลับไปดูอดีตว่าเราเคยทุกข์กว่านี้ไหม
เราผ่านมาได้ยังไง แค่นี้ยังน้อยไปมั๊ง
หรือมองไปข้างหน้าหลังม่านหมอกบังตา
เรามองทะลุไปจะเห็นแสงสว่างเสมอ
ไม่มีใครท้อแท้ไปตลอดชีวิต



#PersonalExecutiveConsultant
#ผู้บริหารที่น่าสงสาร
เคยเจอไหมผู้บริหารที่ทำงาน 24 ชั่วโมง
(ขนาดนอนยังฝันถึงงานๆๆๆเลย)
ในหัวคิดแต่เรื่องงานๆๆๆๆๆๆๆ
น่าสงสารคนที่บ้านที่เป็นแค่คนประดับ
หรือเป็นแค่เฟอร์นิเจอร์ในชีวิต
ที่ผู้บริหารเอาไว้เป็นข้ออ้างว่า
#ที่ทำงานหนักทุกวันนี้ก็เพื่อครอบครัว
แต่ไม่เคยถามครอบครัวสักคำว่า
"ครอบครัวไม่ต้องการสิ่งนั้นแต่ต้องการเวลาและการใส่ใจครอบครัวให้มากกว่าตัวอยู่ใกล้แต่ใจอยู่กับงานตลอดเวลา"
#เสพติดงานงอมแงมถอนตัวไม่ขึ้น
คนติดยายังรู้ว่าไม่ดี
แต่คนติดงานนี่พูดยากว่าไม่ดี
เพราะเจ้าของชอบ ผู้ถือหุ้นชอบ
เพราะบ้างาน แม้ไม่ต้องการเงิน
แต่หยุดไม่ได้ เพราะการลดหรือหยุด
นั้นคือเสียเครดิต เสียภาพลักษณ์
เหมือนคนติดลมบนของผลงาน
ยากมากที่ลดตัวเองลงมาต่ำกว่าที่เคยทำได้
เหมือนเด็กเรียนได้เกรด 4.00 ยากมากที่จะยอม
ลดเกรดลงมาให้ต่ำกว่า 3.5 รับไม่ได้
ทั้งๆที่เกรดเท่าไหร่ก็จบเหมือนกัน
เกรด 3.5-4.00 ก็ต่างกันไม่เยอะมาก
#ที่ปรึกษาส่วนบุคคลช่วยอะไรเขาได้บ้าง
แน่นอนว่าเรื่องแรกที่ต้องทำคือ
ไม่ได้ลดความบ้างานลง เพราะยากมาก
แต่ต้องทำให้เขาเห็นคุณค่าในชีวิตครอบครัว
เห็นคุณค่าของคนที่เขารัก และรักเขา
ให้เอาชนะความบ้างานลงมา
หาทางเอาคุณค่าในชีวิตมาแย่งเวลาจากงานลงบ้าง
ที่ทำอย่างนี้ไม่ได้หมายความว่าผลงานจะแย่ลง
แต่เพื่อให้ผู้บริหารเขาคุ้นเคย
กับวันเวลาที่ไม่ต้องคิดเรื่องานบ้างก็ได้
บางคนบางเวลาไม่จำเป็นต้องคิดเรื่องาน
แต่เมื่อไม่มีอะไรดีกว่าเรื่องงาน
เวลาทั้งชีวิตก็ถูกครอบงำด้วยงานตลอดมา
เราต้องช่วยเขาให้เขาจัดสรรเวลาให้ถูกที่ถูกเวลา
ก่อนอันดับแรก แล้วค่อยๆเข้าไป
จัดระเบียบในสมองของเขาอีกครั้ง



#ผู้บริหารบ้าอำนาจเพราะขาดที่ปรึกษาส่วนบุคคล
#จากการที่ได้มีโอกาสเป็นที่ปรึกษาส่วนบุคคลให้ผู้บริหาร
พบว่ามีผู้บริหารจำนวนไม่น้อย
ที่ตกเป็นเหยื่อของอารมณ์ตัวเอง
เพราะเมื่อตัวเองเก่งมากเท่าไหร่
ลูกน้องยิ่งเก่งน้อยลงเท่านั้น
ลูกน้องทำอะไรก็ไม่ค่อยได้ดั่งใจ
เมื่อผิดหวังบ่อยๆอารมณ์ลบก็เกิด
เมื่ออารมณ์ลบเกิดบ่อยๆจะกลายเป็นนิสัย
#ไม่มีใครเบรคไม่มีใครห้ามไม่มีคนปราม
คนในองค์กรมักจะคิดว่าผู้บริหารคือ
คนที่ไม่ต้องมีพี่เลี้ยงไม่ต้องดูแลเพราะเก่งแล้ว
เพราะตำแหน่งสูงแล้ว เพราะเป็นผู้ใหญ่แล้ว
ก็เพราะไอ้คำว่า เพราะอย่างนั้น เพราะอย่างนี้นี่แหละ
ที่ทำให้ผู้บริหารถูกทอดทิ้งจากความเป็นคน
เพราะผู้บริหารที่แท้ก็คือคนๆหนึ่งที่มีชีวิตจิตใจ
อารมณ์ ความรู้สึก ดีใจ น้อยใจ เสียใจ ยังเป็นอยู่
แต่เมื่อได้รับหน้าที่สูงขึ้น สังคมในองค์กร
กลับทอดทิ้งเขาให้โดดเดี่ยวเดียวดาย
ไม่เคยสนใจชีวิตส่วนตัวเขาเลย
ให้ทำเรื่องผลงาน การบริหารคน(ลูกน้อง)
#ที่ปรึกษาส่วนบุคคลช่วยอะไรเขาได้บ้าง
ช่วยได้เยอะเลยครับ ช่วยให้เขาเห็นตัวเอง
ช่วยให้เขาชะลออารมณ์ และการแสดงออก
ช่วยให้เขาฝึกพัฒนาอารมณ์ทั้งระยะสั้นและระยะยาว
ช่วยให้เขาคิดหาวิธีการที่จะลดตัวกระตุ้นอารมณ์
โดยการช่วยดูระบบการบริหารจัดการ
ช่วยหาวิธีการพัฒนาลูกน้องให้รองรับความเก่งของเขา
#ทำไมเขาถึงยอมให้ที่ปรึกษาส่วนบุคคลช่วย
ในชีวิตจริงไม่มีมนุษย์คนไหนไม่ต้องการเพื่อน
ไม่ต้องการคนรู้ใจ ไม่ต้องการคนเข้าใจ
ต้องคิดว่าผู้บริหารเป็นแค่ตำแหน่ง แต่ตัวตนของเขา
เขาก็เป็นมนุษย์หนึ่งคนที่เป็นพ่อแม่คน เป็นลูก เป็นพี่น้อง
เขาก็กินข้าว นอน สุข ทุกข์เหมือนทุกคน
แล้วทำไมคิดว่าเขาไม่ต้องการที่ปรึกษาส่วนบุคคลหละ
จะยากบ้างก็ตรงที่การซื้อใจเขาก่อนนี่แหละ
จะยากบ้างก็ตรงต้องใช้เวลาในการพัฒนาเขานี่แหละ
แต่หากมีที่ปรึกษาส่วนบุคคลเก่งๆ
รับรองได้ว่าผู้บริหารต้องการมากๆ
เพราะคุยได้ทุกเรื่องทั้งเรื่องงาน ตัวเอง ครอบครัว
ผมยังเคยนั่งคุยกับผู้บริหารระดับสูง เจ้าของกิจการ
นานเกินกว่า 5 ชั่วโมงมาหลายครั้งแล้วครับ
ว่างๆจะมาแบ่งปันให้นะครับ



#ถามตัวเองทุกวัน
ใครหุงข้าวให้เรากิน
ใครทำอาหารให้เรากิน
ใครดูแลเรายามเจ็บป่วย
ใครดูแลเรื่องที่อยู่อาศัย เสื้อผ้า
ใครใส่ใจเราทุกวัน
#แล้วเราหละ
ทำอะไรให้กับคนๆนั้น
มากกว่า เท่ากับ หรือน้อยกว่า
คนนอกที่เป็นแค่เพื่อนทำงาน
เพื่อนกิน เพื่อนเที่ยว คนรู้จัก
#หลักการคิดเราถูกหรือผิด
ที่เราทำทุกอย่างเพื่อคนอื่น
เอาเวลามีค่าของตัวเองไปให้คนอื่น
แคร์ความรู้สึกคนอื่น แม้คนไม่รู้จัก
ให้อภัย ยกโทษคนอื่นง่ายกว่าคนที่รักเรา
แถมยังระเบิดอารมณ์ใส่เขาอีก
อย่างนี้เรียกว่า "ยุติธรรม" ไหม
#เคยมีไหม
ที่มีเวลาโดยไม่เงื่อนไข
เดี๋ยวต้องทำงานส่ง เดี๋ยวต้องไปประชุม
เดี๋ยวต้องออกไปพบลูกค้า
เดี๋ยวต้องนัดเพื่อน ทำรายงาน
เดี๋ยวมีแขกมาหา ตอบไลน์
ฯลฯ
แค่นี้แหละไม่มีไร



#ถ้าเวลาเรามีค่าจริง
ข้ออ้างที่เราชอบบอกว่าเวลาเรามีค่า
เราต้องทำงานหาเงิน
เราต้องออกไปพบลูกค้า
เราต้องทำโน่นนี่นั่นตลอดเวลา
เหมือนคนบ้างาน
#เวลาเขาหรือเวลาเรา
ถ้าในขณะที่เรากำลังทำงาน
และบอกว่าเวลาเรามีค่านั้น
นั่นคือเวลาเดียวกันกับคนรักเราทุกข์
นั่นคือเวลาเดียวกันกับที่ลูกเราหลงผิด
นั่นคือเวลาเดียวกันกับคนรอบข้างเรา
ต้องการมีใครสักคนอยู่เคียงข้าง
#เรายังคิดว่าเวลาที่มีค่าของเรานั้น
ยังมีค่ามากพออีกหรือไม่
ถ้าความสำเร็จเราต้องแลกกับความทุกข์
ของคนที่เรารักและรักเรา
#เคยถามเขาสักคำไหมว่า
สิ่งที่เราฝันไว้ ใช่สิ่งที่เขาอยากได้



#ไม่มีคำว่ากว่าจะรู้ก็สายไปเสียแล้ว
#ถ้าเราหาเหตุแห่งความล้มเหลว
หาเท่าไหร่ก็ไม่หมด เยอะมากจริงๆ
โทษตัวเอง โทษคนอื่น โทษโชคชะตา
โทษได้แม้กระทั่งหมา แมว 555
#จะหาเหตุไปทำไมกัน
เวลาเราได้ดีเราไม่เคยหาต้นเหตุ
เวลาเราสำเร็จเราไม่เคยย้อนกลับไปดู
ว่าแท้ที่จริงแล้วมาจากกรรมดีอะไร
ดังนั้นหากเราไม่หาเหตุดีก็อย่าหาเหตุแย่เช่นกัน
ลองมาเปลี่ยนวิธีคิดใหม่ดูซิว่า
ทุกๆอย่างในชีวิตนี้ไม่ว่าจะดีหรือแย่
มันคือผลของเหตุในอดีตทั้งนั้น
#เปลี่ยนจากสายไปเป็นนี่คือจุดเริ่มต้นของความสำเร็จ
ถ้าเราเอาความล้มเหลวในวันนี้
ย้อนกลับไปหาเหตุในอดีตมีแต่แย่ๆกับแย่มาก แย่ที่สุด
แต่ถ้าเราเอาความล้มเหลวในวันนี้
ไปเป็นเหตุของความสำเร็จในอนาคต
จะดีกว่าไหม
ทำไมวิธีคิดแบบนี้เป็นไปได้
ก็เพราะทุกความสำเร็จที่เราได้รับอยู่
ย่อมมาจากเหตุที่เคยล้มเหลวในอดีตมาทั้งสิ้น
แล้วทำไมไม่คิดว่าความล้มเหลวในวันนี้
จะเป็นต้นเหตุแห่งความสำเร็จในอนาคตบ้างหละ
#อย่าติดกับดักความคิดตัวเอง
จึงอยากจะบอกว่าเลิกเอาความล้มเหลววันนี้
ไปโทษอดีตที่ชอบบอกว่า
"กว่าจะรู้ ก็สายไปเสียแล้ว"
มาเป็น
"ล้มเหลววันนี้สำเร็จวันหน้า"
ดีกว่าไหม



#การมีชื่อแต่ไม่มีหน้ามีตาก็ดีนะ
หลายครั้งคนเราเสียศูนย์เพราะหน้าตา
พอเอาหน้าเอาตาไปเจอผู้คนในสังคม
บางครั้งทำให้เราเสียหน้า หน้าเสีย
เพราะอารมณ์เขา หรืออารมณ์เรา
หรืออารมณ์แบบสองบวก(ทั้งเขาและเรา)
#เป็นนักเขียนก็ดีนะไม่มีหน้ามีตามีแต่ชื่อ
โชคดีของผมที่ผมไม่ชอบออกสังคม
แต่ชอบเอาผลงานเขียนและชื่อออกงานแทน
คนรู้จักชื่อเยอะจริงแต่ไม่รู้จักตัว
เลยไม่ค่อยได้เสียหน้าเสียตา
การเอาชื่อออกไปอย่างเดียวก็ดี
ตรงที่ไม่ต้องเห็นสีหน้าแววตาใคร
ไม่ต้องสัมผัสอารมณ์ใคร
ไม่ต้องฝืนนิสัยตัวเองกับคนที่ไม่ชอบไม่ใช่
#สุขได้โดยไม่ต้องมีหน้ามีตา
ด้วยเหตุนี้ทำให้ต้นเหตุแห่งความสุข
อย่างหนึ่งของผมคือไปไหนคนก็รู้จักชื่อ
ไม่ต้องรู้จักตัว เขาพูดถึงเราก็พอแล้ว
บางครั้งผมเคยไปเจอคนบางคนเขาคุยกับผม
ว่าเขาติดตามอ่านหนังสืออาจารย์ณรงค์วิทย์
โดยที่เขาไม่รู้ว่าเขากำลังคุยกับณรงค์วิทย์อยู่555
เป็นประมาณ The Mask Singer ครับสุขอีกแบบ



#ศรัทธาก่อให้เกิดบารมี
#ความเมตตาเป็นบ่อเกิดของศรัทธา
หากเราให้อะไรใคร ช่วยอะไรใครไป
บ่อน้ำเมตตากำลังเกิด
ตอนนี้เรามีบ่อน้ำแห่งเมตตาบ้างหรือยัง?
#สายน้ำแห่งความกรุณากำลังไหล
เมื่อบ่อน้ำเกิดสายน้ำไหล
จะมีใครต่อใครกำลังได้รับประโยชน์
ไม่ใช่แค่คนที่เราให้ เราช่วยเท่านั้น
ตอนนี้เรามีสายน้ำแห่งกรุณากี่สาย?
#พลังแห่งสายน้ำนี้ก็จะทำให้เกิดพลังศรัทธา
เพราะเมื่อต้นน้ำของเมตตายังคงต่อเนื่อง
สายน้ำแห่งกรุณาก็ไหลต่อไม่เคยหยุด
จะทำให้เกิดพลังส่งต่ออย่างไม่มีที่สิ้นสุด
เหตุนี้เองทำให้สายน้ำแห่งศรัทธาไม่มีวันเสื่อม
สายน้ำแห่งศรัทธาเรามีแรงมากพอหรือไม่?
#ศรัทธามากพอที่จะกลายเป็นบารมี
สายน้ำแห่งศรัทธานี้หากมีมากพอและต่อเนื่อง
จะทำให้เกิดบารมีคืออำนาจที่เบ่งบานออกไป
ขจรไกลแม้ใครที่ไม่เคยมาดื่มชิมสายน้ำแห่งนี้
ก็ได้รับรู้เมตตากรุณาแห่งการให้ด้วยเช่นกัน
จนถึงขั้นคนไม่รู้จักไม่ได้รับการช่วยเหลือ
เกิดศรัทธาขึ้นมาได้...นี่แหละบารมี
เรามีบารมีกับใคร เรื่องอะไรบ้างแล้วครับ?



#เมื่อทำสิ่งนี้แล้วจะได้สิ่งนั้น
จะเห็นว่าในโลกนี้ไม่มีอะไรไม่มีเหตุ
ผลเกิดได้เพราะเหตุ
ไม่ว่าผลนั้นจะสำเร็จหรือล้มเหลว
ย่อมเกิดมาแต่เหตุ
ส่วนเหตุจะมาจากเราหรือคนอื่นก็ได้
#เหตุที่เกิดจากเรา
อาจจะมาจากเหตุที่บอกได้ชัดเจน
กับเหตุที่บอกไม่ได้แต่บอกได้แค่ว่ามาจากเรานั่นแหละ
เพราะบางผลเกิดจากการผสมหลายเหตุ
ที่เราล้มเหลวไม่ก้าวหน้าอาจจะเป็นเพราะว่า
เราไม่ขยัน เราไม่เต็มที่ เราไม่จริงจัง ฯลฯ
#หากเราอยากได้สิ่งนั้นเราต้องทำสิ่งนี้
ไม่ว่าชีวิตหรือธุรกิจ ผลย่อมเกิดจากแผน
แผนย่อมเกิดจากเป้าหมาย
ถ้าไม่มีเป้าย่อมไม่มีแผน
ถ้าไม่มีแผนย่อมไม่มีผล
ถ้าผลเกิดแสดงว่าเกิดจากเหตุอื่น
เช่น ฟลุ๊ค โชคช่วย ฯลฯ
ซึ่งก็หาเหตุได้ว่าตลาดโต คู่แข่งตาย
สุดท้ายก็ไม่พ้นเหตุอยู่ดีครับ
#ลองถามตัวเองดูว่า
วันนี้เราได้ผลเพราะเหตุใด
วันนี้เราทำเหตุเพื่อผลใดในอนาคต
และอย่าลืมถามคำถามที่สำคัญว่า
"เราทำเหตุนี้เพื่อผลนั้นเพื่ออะไร"
คำถามนี้สำคัญที่สุดครับ
เพราะมิฉะนั้นเราจะเหนื่อยกับ
การหาเหตุ ไล่ล่าผล
ที่ไม่มีเหตุและมีผลกับการดำเนินชีวิตของเราเลย



#ทำยังไงให้หวงกลายเป็นห่วง
ตอบแบบกวนๆตรีนก็คือ
ก็ใส่ไม้เอกลงไปก็จบ
การหวงแหนสิ่งทีเรารักเป็นเรื่องดี
แต่การหวงสิ่งที่เรามีบางทีก็ไม่ดีนัก
เพราะบางเรื่องเราหวงไปเราก็ไม่ได้ใช้
บางเรื่องเราหวงไปเราก็ใช้ไม่หมด
เช่น ความรู้ ใช้ยังไงก็ไม่หมดใช้ซ้ำได้ตลอด
คนเก่งหลายคนมักจะมีนิสัยประจำตัวคือ
เป็นคนหวงความรู้ ไม่อยากถ่ายทอดให้ใคร
เพราะกลัวว่าเขาจะรู้เท่าทันเรา เราจะหมดคุณค่า
เพราะกลัวว่าเขาจะเอาความรู้จากเราไปทำมาหากิน
เพราะ...อีกสารพัดเพราะเลยเชียวหละ
วิธีการทำให้ความเห็นแก่ตัวที่เราเรียกว่า "หวง"
กลายเป็น "ให้" คือการใส่คำว่า "ห่วง"
ไม่ว่าจะเป็นห่วง ห่วงใย ห่วงหาอาทร
หรืออะไรก็ได้ที่จะช่วยละลายกิเลสคำว่า "หวง"
ให้มันอ่อนลงจนเราเปลี่ยนมันเป็นห่วงให้ได้
เมื่อหวงกลายเป็นห่วง
คำว่าให้จึงไม่ใช่เรื่องที่ไกลตัว
เพราะหากเราห่วงใครสักคนจนมากพอ
เราจะลดความหวงสิ่งที่มีนั้นลงไป
ลองดูซิว่าเรามีเงินทอง มีของรักของชอบ
ไม่อยากให้ใคร แต่พอเรามีลูกเราห่วงลูก
เรารักลูก ความหวงก็หดหายไปได้
หลายเรื่องเราสามารถเอาแนวคิดนี้
ไปประยุกต์ใช้กับเรื่องอื่นๆได้
เราไม่ต้องไปหาวิธีการป้องกันหรือลดการหวงเลย
เพราะยากมาก แต่เราจงหาความรัก ความห่วงใยต่อคนที่เราจะให้อะไรเขาสักอย่างที่เรามีให้มากกว่าความหวง
แค่นี้ก็สามารถจัดการกับความเห็นแก่ตัว ความหวงออกไปได้ไม่ยากครับ



#เกือบตกเป็นเครื่องมือของเครื่องมือซะแล้ว
วันนี้พอวิ่งไปได้ 17 กิโลเมตร ฝนก็เทลงมา ดูแล้วน่าจะตกหนัก ตกนาน
เลยกดปุ่ม Stop ของนาฬิกา Garmin
ไม่เกินห้านาที....ฝนหยุดตก
แกล้งกันชัดๆนี่หว่า(บ่นกับตัวเอง 555)
รู้งี้...เมื้อกี้กดปุ่ม pause (หยุดชั่วคราว)ไปก่อนก็ดี
พอฝนหยุดจะได้วิ่งต่อเนื่อง เวลาและระยะทางในนาฬิกา Garmin จะได้นับต่อเนื่อง
ระหว่างที่รอฝนหยุดนั้น
พลันได้ความคิดปิ๊งแว๊บขึ้นมาคือ
อารมณ์ของคนที่วิ่งมาตั้ง 17 กิโลเมตร
ถ้าไม่กดนาฬิกาแล้ววิ่งต่อสถิติจะดูดี
เพราะกิโลเมตรต่อไปคือ 18-19-20-21.....
แต่ถ้าเรากดหยุดไปแล้วเริ่มใหม่
นาฬิกาก็จะเริ่มนับตั้งแต่กิโลเมตรที่ 1 ใหม่
#ลองตั้งคำถามกับตัวเองว่า
ถ้าเราหยุดวิ่งหลังฝนหยุดเพราะสถิติไม่ต่อเนื่อง
แสดงว่าเราตกเป็นเครื่องมือของนาฬิกาใช่ไหม
และเราจะเอาสถิติต่อเนื่องไปทำอะไร ไปอวดใคร
คิดไปคิดมา ถึงได้เจอคำว่า....เออ จริงวะ
ก็เราอยากมาวิ่ง นาฬิกาเป็นแค่อุปกรณ์เสริม
นาฬิกาไม่ใช่เจ้านายเราซะหน่อย
ทำไมเราต้องตกเป็นเครื่องมือของอุปกรณ์วิ่งซะงั้นหละ
สุดท้ายสิ่งที่ได้คือ
ไม่ว่าเราจะวิ่งต่อเนื่องหรือไม่ใน Garmin
แต่ตัวเรา ใจเรานี่แหละรู้ดีที่สุดว่าวันนี้เราวิ่งต่อเนื่อง
ได้กี่กิโลเมตร
สุดท้ายพอได้คำตอบ...ก็เลยวิ่งต่อไปอีก 4 กิโลเมตร
สรุปว่าในความเป็นจริงที่จริงแท้วันนี้คือวิ่งได้ 21 กิโลเมตร
แต่ในนาฬิกาจะแสดงให้เห็นว่าวิ่งครั้งที่ 1 ระยะทาง 17 กม.
วิ่งครั้งที่สอง 4 กม.
#ธรรมะหลังฝนวันนี้
วันนี้ขอบคุณที่ฝนตกลงมาขัดจังหวะการวิ่ง
ทำให้ได้ข้อคิด กระตุกต่อมคิดของชีวิตมาหนึ่งข้อ
นั่นก็คือเสียมัวแต่เอาชีวิตเราไปตกเป็นเครื่องมือ ขี้ปาก
ของคนในสังคมเลย อย่ามัวแต่ไปแคร์ความจริงที่ไม่จริงแท้เลย
เราจึงเอาเวลาและชีวิตมาผูกติดกับสิ่งที่จริงแท้ดีกว่า
หลายคนเอาชีวิตไปผูกติดกับตำแหน่งหน้าที่ เงินทอง ชื่อเสียง
ซึ่งเหล่านี้ล้วนแล้วแต่เป็นความสุขเทียมไม่ใช่สุขแท้
แต่สุขแท้คือสุขที่ไม่ต้องมีอะไร สุขที่ใจ สุขทุกที่ สุขทุกสถานะ
ไม่จำเป็นต้องเอาเครื่องมือ อุปกรณ์ คนรอบข้าง สังคม
มาครอบงำและชี้นำชีวิตเราเลย
ลองดูว่าวันนี้เราเรากำลังตกเป็นเครื่องมือของเครื่องมือ อุปกรณ์ ความเชื่อของคนอื่นอยู่บ้างหรือปล่าว แล้วถ้าเราจะหาความจริงแท้จากภายในตัวเราจะทำอย่างไร



#ไม่ยอมรับสิ่งที่ชอบทั้งๆที่ใช่
#คนบางคนพยายามสร้างตัวตน
(บนโลกตาลาย ไม่ใช่ออนไลน์)
พยายามหาแบรนด์ สร้างแบรนด์
โดยที่ไม่รู้ว่าจริงๆแล้วชอบเรื่องนั้นจริงหรือปล่าว
ทำเรื่องนั้นๆมานานมาก แต่ก็ไม่ไปถึงไหน
#พอเรามาว่าสิ่งที่เขาถนัด
ชอบ คลั่งไคล้ หลงใหล
พูดแล้วแววตาเป็นประกาย
เขากลับ "กลัว" และพยายามหาข้ออ้าง
ว่าไม่เคยเรียน ไม่มีความรู้
แต่ชอบและสังเกตเรื่องนี้เท่านั้น
#อยากจะบอกว่าอย่าหลอกตัวเอง
ลองคิดดูว่าระหว่าง
สิ่งที่เรามีความรู้แต่ไม่มีความรู้สึกกับเรื่องนั้น
กับเรื่องที่เราไม่มีความรู้เชิงวิชาการ
แต่เราชอบและมีประสบการณ์มาเยอะ
หากจะเอามาทำมาหากินอะไรจะยั่งยืนกว่า
อะไรจะทำให้เราอยู่ในโหมด Flow กว่ากัน
(Flow หมายถึงทำสิ่งนั้นแบบไม่เบื่อไม่เหนื่อย)
#สุดท้ายคนๆนั้นก็หนีไม่ได้
เพราะสิ่งที่คิดว่าใช่ มันไม่ตอบโจทย์ชีวิตเลย
ทั้งรายได้ ความสำเร็จ ชื่อเสียง
แต่พอยอมรับ และกลับมาทำสิ่งที่ตัวเองชอบ
แม้ไม่เคยทำมาก่อน คนจะแรงฮึด มีใจ
มีเวลา และทำสิ่งนั้นด้วยใจ
ยังไงแล้ว ผลลัพธ์ย่อมชัดเจนกว่าแน่นอน
#อยากจะฝากบอกว่า
หากดื้อทำสิ่งที่ไม่ใช่ทำสิบปีก็ไม่มีอะไรดีขึ้น
แต่หากหันมายอมรับและทำสิ่งที่ชอบ
ทำปีเดียวก็เห็นหน้าเห็นหลังอย่างแน่นอน
#อย่าเสียดายสิ่งที่ไม่สำเร็จแต่จงเสียดายสิ่งที่ชอบแต่ไม่ได้ทำ



#คนคั่วคนเริ่มต้นที่ความรัก
หากยังรักเขาไม่มากพอ ให้รอไปก่อนอย่าเพิ่งช่วยเขาเลย
เพราะช่วยไปเราจะหมดแรงระหว่างทาง
#จะทำอย่างไรให้รักเขามากพอ
หาจุดร่วมที่เหมือนกันในชีวิตให้เจอซิ
เช่น ชีวิตลำบากเหมือนกัน
ชีวิตต่อสู้เหมือนกัน ฯลฯ
หากไม่มีจุดร่วมก็หาจุดอื่น เช่น
เขาเก่งจนเราศรัทธาอยากจะช่วยให้เขาได้ดี
เขาเป็นคนน่าสงสารหากเราไม่ช่วยเขาแย่แน่ๆ
#ความเมตตามากพอที่จะเกิดกรุณา
เมื่อเรารักเขามากพอ เราจะไม่รีรอ
ลงมือช่วยคิด ช่วยค้น ช่วยคนๆนั้นด้วยใจ
การช่วยคนด้วยใจทำให้เราไม่เหนื่อย
ทำให้เราเกิดสภาวะที่เรียกว่า "Flow"
คือการลื่นไหล ไม่เหนื่อย ไม่เบื่อ สนุก สุข
#ความสุขติดตัวไม่ได้เกิดจากเรา
การช่วยเหลือคนด้วยความรักความเมตตา
นอกจาก flow แล้ว ยังทำให้เรามีความสุขติดตัว
เขาเรียกว่า "สุขแท้" "สุขถาวร"
ไม่เหมือนความสุขที่เกิดกับเราบางครั้งเป็นแค่
ความสุขชั่วคราว สำเร็จเสร็จความสุขหมด
อะไรประมาณนี้ครับ



#เรื่องเล่าชาวคนคั่วคน
"ยอมรับมาเถอะว่ากลัวการตัดสินใจ"
#คนหลายคนมีปัญหาเรื่องการตัดสินใจ
เช่น อยากออกจากงานมาให้เวลากับครอบครัว
แต่ใจหนึ่งก็อยากจะช่วยองค์กร หัวหน้า
ในความเป็นจริงเขาไม่เดือดร้อนเรื่องเงิน
ออกมาก็มีเงินใช้เพราะมีธุรกิจส่วนตัว
มีเงินที่เรียกว่า passive income
#หากใครเป็นแบบนี้ลองถามตัวเองดูดังนี้
- ระหว่างงานกับครอบครัวรักใครมากกว่ากัน
- ถ้าเราไม่อยู่บริษัทเขาอยู่กันได้ไหม
- ถ้าเราเป็นอะไรไปก่อนครอบครัวเราจะอยู่กันดีไหม
- ถ้าเราทำงานต่อแล้วเวลานั้นลูกต้องการอะไรจากเรา ถ้าเราไม่มีเวลาให้เขาช่วงที่เขาต้องการเรา เมื่อเวลาผ่านไปเราจะไปชดเชยเวลาให้กับเขาได้ไหม
- ทำไมถึงไม่ลาออก เอาจริงๆกลัวบริษัทเดือดร้อนหรือกลัวตัวเองไม่มีคุณค่ากันแน่ เสียดายอะไรบางอย่างอยู่หรือปล่าว
- ฯลฯ
ทั้งหมดนี้เป็นตัวอย่างของการพูดคุยกับคนที่ไม่แน่ใจเรื่องที่ต้องตัดสินใจว่าจะออกจากงานเพื่อให้เวลากับครอบครัวดีไหม
#อยากจะบอกว่า
คนเรามักจะรักตัวเองเวลาอยู่กับเขา
และรักเขาเมื่อต้องจากเขาไป
เช่น เวลาทำงานอยู่กับองค์กรเครียด
ก็นึกถึงตัวเอง ครอบครัว แต่พอจะลาออก
ดันกลับไปคิดถึงหัวหน้า บริษัท ลูกน้อง เพื่อนร่วมงาน
นี่แหละปัญหาใหญ่ที่ทำให้การตัดสินใจยากลำบาก
ฝากไว้เป็นข้อคิดสำหรับคนที่คิดจะตัดสินใจทิ้งสิ่งหนึ่งเพื่อไปเลือกอีกสิ่งหนึ่งที่ดีกว่า



#เรื่องเล่าชาวคนคั่วคน
"เป้าหมายที่เห็นแก่ตัวมากๆ"
......................................
#คนหลายคนพอถามถึงเป้าหมายชีวิต
จะพรั่งพรูออกมาเป็นฉากๆ เป็นช๊อตๆ
จะเป็นอย่างนั้น จะเป็นอย่างนี้
จะทำอย่างนั้น จะทำอย่างนี้
จะได้อย่างนั้น จะได้อย่างนี้
เมื่อนั้น เมื่อนี้ ปีนี้ ปีนั้น ปีโน้น
ฯลฯ
#ถ้าฟังแบบไม่คิดอะไรก็ดูดีเลยเชียวหละ
แต่...
ถ้าฟังให้ลึกๆไม่ต้องได้ยินสิ่งที่เขาไม่พูดหรอก
แต่ต้องได้ยินเสียงของคนรอบข้างเขาก็พอ
รับรองว่า...เป้าบิ่น เป้าบุบ เป้ายุบ เป้าย่นแน่ๆ
#ผมมักจะใช้คำถามย้อนศรประมาณว่า
"ถามจริงเหอะ...ชีวิตนี้อยู่คนเดียวเหรอ"
เพราะที่ฟังมาทั้งหมดเป็นเรื่องที่ทำเพื่อตัวเองทั้งนั้น
มีเมีย มีลูก มีสามีมั๊ยเนี่ย
มีญาติ มีพ่อแม่ มีครอบครัวกับเขาไหม
เพราะเห็นเป้าแต่ละเป้า
#ขอโทษนะ
ตอบแต่กิเลสตัวเอง
ตอบแทนการทดแทน ชดเชยปมตัวเองทั้งน๊าน
มีเป้าไหนที่ตอบคนรอบข้างที่รักเรามากที่สุดบ้างไหม
#มั่นใจไหมว่า
กว่าเราจะบรรลุเป้าหมายนั้น
คนรอบข้างเราล้มหายตายจากเราไปหลายคนแล้ว
คนรอบข้างเราไร้ความรู้สึกไปเสียแล้ว
คนที่รักเรารักเราเพราะหน้าที่ไปเสียแล้ว
#จึงอยากจะฝากเตือนว่า
ตอนเกิดมาเราก็มีสังคม
ตอนทำงานเราก็มีสังคม
แต่ไฉนเวลาเราจะไปสู่จุดสูงสุดของชีวิต
ตามเป้าหมายที่คิด ฝันทำไมเราไปคนเดียวหละ
ถ้าอยากไปคนเดียวไม่ต้องห่วง...สุดท้ายได้ไปแน่
แต่ตอนที่ยังอยู่ช่วยคิดถึงคนที่รักเราบ้างนะครับ
ณรงค์วิทย์ แสนทอง
"คนคั่วคน"



พรุ่งนี้แล้วที่ผมจะได้มีโอกาส
แนะนำ แบ่งปัน ประสบการณ์ แนวคิด
"การคั่วคน"
โดยผ่านแนวคิด Personal Consultant
สำหรับผู้บริหารระดับสูงและเจ้าของกิจการ
ลองมาลุ้นกันดูนะครับว่า
ผลจะออกมาเป็นอย่างไร
ยังไงพรุ่งนี้เย็นๆจะมาแบ่งปันประสบการณ์
ให้เพื่อนๆได้เรียนรู้ร่วมกันครับ
ตัวอย่างสิ่งที่จะแบ่งปันพรุ่งนี้ครับ
คำอธิบายภาพประกอบ
เราเริ่มต้นการพัฒนาคนจากการอ่านเขาให้ออก
ต้องรู้ข้อมูลชีวิตเขาให้มากที่สุด
ซึ่งแนวทางในการรู้และเข้าใจเขาแบบที่เขาเป็นคือการใช้ทักษะการโค้ชชิ่ง ถาม ฟัง จับประเด็น เข้าใจในสิ่งที่เขาไม่พูด
หลังจากนั้นพอรู้ว่าเขาขาดอะไร
เราก็เปลี่ยนบทบาทไปช่วยเขาให้เขามีสิ่งนั้น
อาจจะเป็นความรู้ ข้อมูล ทักษะ ประสบการณ์ ฯลฯ
และเมื่อเราพัฒนาความรู้ความสามารถของเขาได้แล้ว
ขั้นตอนสุดท้ายก็คือการทำให้เขาคิดได้ ทำได้ด้วยตัวเอง ซึ่งก็กลับมาใช้ทักษะการโค้ชชิ่งอีกรอบ
แต่ถ้าเขายังขาดบางเรื่องอยู่ก็ต้องย้อนกลับมาเติมเต็มกันใหม่
อ๋อ ลืมอธิบายส่วนข้างล่างที่เป็น Counseling ไปครับ
หากเราสแกนเขาแล้วเจอว่าเขาติดล๊อคบางเรื่อง มีปมบางอย่าง ผมจะไม่ใช้วิธีเข้าไปรื้อแผลเก่าก่อน จะทำต่อเมื่อไม่มีทางเลือกอื่นเท่านั้น
เพราะเราไม่ใช่จิตแพทย์ รื้อแผลแล้วเดี๋ยวรักษาไม่เป็น ซวยเลยครับ บาปกรรมอีกต่างหาก
ส่วนใหญ่ผมจะใช้วิธีให้ความรู้ เติมเต็มชีวิตของเขาให้มากพอที่จะลืมเรื่องเก่า กลบทับแผลเป็นจะดีกว่า เพราะบางปม บางเรื่องหากเขามีอะไรที่ดีกว่า ภูมิใจกว่า อยากมากกว่า เขาจะลืมหรือไม่สนใจปมนั้นไปเองได้ครับ หรือถึงแม้จะยังคงติดปมอยู่ แต่ก็ไม่ได้ทำให้เขาเดินต่อไปข้างหน้าไม่ได้ครับ
ทั้งหมดนี้เป็นโมเดลอันมั่วๆที่เกิดจากประสบการณ์ในการคั่วคนเท่านั้นเอง อาจจะไม่ถูกต้องตามหลักวิชาการอะไรครับ
ใครอยากเชื่อ อยากใช้ก็จงใชดุลยพินิจเอาเองนะครับ



#การตั้งคำถาม
1.คำถามฉลาดเกินไป
อาจทำให้คนตอบโง่ได้
เพราะคำถามคมเกินกว่าปัญญาผู้ตอบ
2.คำถามโง่ๆ
บางครั้งได้คำตอบที่ฉลาดได้
เพราะปัญหาชีวิตคนหลายเรื่อง
เป็นเรื่องธรรมดาที่ถูกมองข้าม
3.คำถามที่ทรงพลัง
ไม่ใช่คำถามแค่บาดหรือทะลุขั้วหัวใจแบบมีดหรือปืน
แต่...เป็นคำถามแบบระเบิดเวลาหรือยาพิษที่ไม่เจ็บทันที ตายทันที แต่ต้องรีบกลับไปถอดสลักหรือหายาถอนพิษ มิฉะนั้น...ตายแน่ๆ
ดังนั้นคำถามที่ทรงพลังมากที่สุดคือ
คำถามที่ตอบทันทีไม่ได้ต้องใช้เวลาคิด บางคนใช้เวลาคิดทั้งชีวิตจึงจะตอบได้ครับ เช่น คนเราเกิดมาทำไม 555
4.เวลาถามให้ดูคน อย่าดูตน
ควรจะเริ่มถามจากคำถามง่ายๆก่อน
แล้วค่อยๆเพิ่มระดับความยาก
- ถามอดีตก่อนถามอนาคต
เพราะเขาตอบได้แน่ๆ
- ถามความรู้สึกก่อนถามความคิด
- ถามนำก่อนถามปล่อยให้คิดเอง
- ถามแบบให้กำลังใจก่อนถามแบบไม่ค่อยเห็นด้วย
- ทดสอบถามตัวเองในใจก่อนจะถามเขา
ก่อนครูจะตั้งโจทย์ให้นักเรียนครูควรแก้โจทย์ให้ได้ก่อน ก่อนถามว่าอะไรเอ่ย ตั้งรู้คำตอบก่อน มิฉะนั้น จะกลายเป็นนักแสดงตลกที่มาคิดคำเฉลยหลังจากถามไปแล้ว
5.อย่าถามอย่างเดียว
การยิงคำถามเป็นชุดๆโดยคนตอบมีหน้าที่ตอบ ไม่ต่างอะไรกับการจับใครสักคนมัดไว้กับเสาหลักเสาเขื่อนแล้วเอาหนังยางมายิงแล้วให้เขาหลบหลีก ป้องกัน ถ้าเขาหลบไม่ทันมีรอยช้ำนิดหน่อย แสดงว่าคนยิงประสบความสำเร็จจริงหรือ ถ้าคุยแล้วคนร้องไห้กลับไปแสดงว่าสำเร็จใช่ไหม
แน่จริงต้องให้เขาหัวเราะกลับไปพร้อมเปลี่ยนชีวิตซิ เวิร์คสุดๆ
แน่จริงอย่าให้เขาตั้งรับอย่างเดียว แก้มัดเขาให้ออกมายิงหนังยางกันตัวต่อตัวกับเราดีกว่าเรื่องไหนเขาเก่งกว่าเราก็ต้องยอม น่าจะสนุกกว่า
สรุปคุยกันธรรมดาดีกว่าตั้งหน้าตั้งตาตั้งคำถามดีไหม


















 

 

















มาฝึกเขียนขั้นยากขึ้นมาหน่อยดีไหม
วันนี้โจทย์ที่อยากให้ฝึกเขียนคือ
"เปลี่ยนเรื่องเราให้เป็นเรื่องเขา"
หมายถึง การเขียนเรื่องราวของตัวเอง
หลังจากนั้นก็ตัด เติม แต่ง จากเรื่องของตัวเอง
ให้เป็นเรื่องที่ใช้ได้กับคนทุกคน
ตัวอย่าง
#เรื่องของเรา
ตอนผมทำงานครั้งแรกที่บริษัทในเครือซีพี
ผมเจอรุ่นพี่คนหนึ่งชื่อว่าพี่โหน่ง(อำนาจ ทัศนียกุล)
แกเข้าทำงานก่อนผมไม่นาน แต่เป็นพี่ที่ใจดีมาก
ดูแลผม อู๊ด ติ๊ก เป็นอย่างดีทั้งสอนงาน สอนชีวิต
ไม่เคยดุพวกเราเลย เป็นห่วงเป็นใยเหมือนพี่น้องจริงๆ
เมื่อพวกเรามีปัญหาติดขัดเรื่องการทำงาน พี่โหน่งก็
เข้ามาช่วยเราทั้งๆที่ไม่ใช่หัวหน้าโดยตรง และบางครั้ง
ทีมผม(ผมกับอู๊ด)ทำงานไม่ทัน พี่โหน่งซึ่งทำงานกับติ๊ก
เพื่อนอีกคนก็จะมาช่วยโดยไม่ต้องร้องขอ
ผมประทับใจพี่คนนี้มาก เป็นตัวอย่างผู้นำคนแรกของผมเลย
ฯลฯ
#เรื่องของเขา
ความประทับใจครั้งแรก คนแรกของพนักงานใหม่
อาจจะไม่ใช่เรื่องโบนัส สวัสดิการ เงินเดือน
แต่เป็นเรื่องของการดูแล ใส่ใจพนักงานใหม่มากกว่า
องค์กรควรจะมีระบบพี่เลี้ยงในการดูแลพนักงานใหม่
เพราะพี่เลี้ยงคือคนที่ดูแล ใส่ใจพนักงานใหม่เหมือนพี่ดูแลน้อง ไม่ว่าจะเป็นเรื่องงาน เรื่องชีวิตส่วนตัว ไม่ว่าเวลางานหรือนอกเวลางาน
สำหรับคนที่จะมาทำหน้าที่เป็นพี่เลี้ยงนั้น
ควรจะเป็นคนที่มีความเมตตา กรุณาต่อคนอื่น
เป็นคนใจกว้างไม่อ้างหน้าที่ แต่ยื่นมือช่วยเหลือคนทุกคน
ที่เขาสามารถช่วยได้
หากองค์กรไหนมีระบบพี่เลี้ยงที่ดี
นอกจากจะสร้างความประทับใจให้พนักงานใหม่แล้ว น่าจะช่วยลดปัญหาเรื่องการลาออกจากงานได้อีกทางหนึ่งด้วยนะครับ
ฯลฯ
ลองฝึกเขียนกันดูนะครับ
การเขียนเรื่องของเราเป็นต้นเรื่อง เขียนง่ายเพราะไม่ต้องใช้ความคิดอะไรใช้แค่ความจำและความรู้สึก หลังจากนั้นก็ค่อยนำเอาข้อคิดที่ได้จากเรื่องของเราไปเป็นประเด็นในการเขียนบทความเพื่อให้คนอื่นได้อ่านกันครับ
หนังสือขายดี Best Seller ของผมสองเล่มคือ
กล้าเปลี่ยนแปลง (ขายไปเกือบแสนเล่มในรอบ 14 ปี)
กับ EQ ดี อารมณ์ดี ชีวีสดใส(ขายไปแปดหมื่นเล่มในรอบ 12 ปี)
ผมก็ใช้แนวนี้ในการเขียนครับ



มาฝึกเขียนกันอีกระดับหนึ่งนะครับ
วันนี้ขอเพิ่มความยากขึ้นมาอีกหน่อยนะครับ
#หัวข้อที่จะให้เขียนคือ
"วินัย...เป็นรากฐานของความสำเร็จจริงหรือ?"
#ข้อกำหนดในการเขียน
1. ให้เปรียบเทียบระหว่างคนที่สำเร็จกับคนที่ล้มเหลวว่าวินัยเข้าไปเกี่ยวข้องตรงไหน อย่างไร
2. ให้เขียนหัวข้อแนวทางการสร้าง พัฒนาวินัยอย่างน้อย 3 ข้อว่าทำอย่างไรให้เรามีวินัย
ถ้าใครคิดว่ายังเขียนตามหัวข้อที่กำหนดให้ไม่ได้
ก็เขียนตามสบายตามสไตลน์และประเด็นที่อยากเขียนเหมือนเดิมนะครับ ไม่ซีเรียสครับ ให้สนุกกับการเขียนเหมือนเดิมครับ
#เป็นนักเขียนไม่ยากเลยครับ
ช่วยเขียนกันมาเยอะๆนะครับ
จะได้ต่อยอดทางความคิด
จะได้แบ่งปันมุมมองให้คนอื่นได้อ่านกันครับ
จะได้ฝึกเขียนบทความร่วมกันครับ



#โจทย์สำหรับนักเขียนมือเก่ามือใหม่วันนี้คือ
"พลังใจมันไร้ขีดจำกัดจริงหรือ?"
นักสร้างแรงบันดาลใจชอบใช้คำนี้มาก
เราได้ยินจนเป็นเรื่องธรรมดาไปแล้ว
แต่...ไม่แน่ใจว่าแท้จริงแล้ว
แรงจูงใจมันไร้ขีดจำกัดจริงหรือ
รบกวนเพื่อนช่วยนำเสนอมุมมอง
แนวคิด ประสบการณ์เกี่ยวกับเรื่องนี้
ให้หน่อยนะครับ มุมไหนก็ได้
เห็นด้วย ไม่เห็นด้วย เขียนได้ตามที่สบายใจเลยครับ
#เป็นนักเขียนไม่ยากเลยครับ
ช่วยเขียนกันมาเยอะๆนะครับ
จะได้ต่อยอดทางความคิด
จะได้แบ่งปันมุมมองให้คนอื่นได้อ่านกันครับ
จะได้ฝึกเขียนบทความร่วมกันครับ
ณรงค์วิทย์ แสนทอง
#นักเขียนที่ไม่เคยเรียนการเขียนที่ไหนเลย



มาฝึกเขียนกันต่อครับ
หัวข้อที่นำมาให้ฝึกวันนี้
เป็นเรื่องที่ใกล้ตัวทุกท่านครับ
.....................................................
ทำไมคนธรรมดาต้องวางแผนชีวิต?
....................................................
#ข้ออ้าง
ชีวิตนะไม่ใช่ธุรกิจ
วางแผนชีวิตไปทำไม่ได้ อายเขาแย่เลย
ไม่ต้องวางก็สำเร็จได้
คิดในหัวอยู่แล้ววางแผนอะไรให้ยุ่งยาก
ฯลฯ
เพื่อนๆที่สนใจอยากจะฝึกเขียนบทความ หนังสือ
ลองนำเอาหัวข้อนี้ไปเขียนต่อดูครับ
ใครอยากเขียนสั้นๆก็ได้ จะเขียนยาวเป็นบทความก็ดี
อย่างน้อยๆก็ได้ฝึกเปลี่ยนความคิดเป็นงานเขียน
#เป็นนักเขียนไม่ยากเลยครับ
ช่วยเขียนกันมาเยอะๆนะครับ
จะได้ต่อยอดทางความคิด
จะได้แบ่งปันมุมมองให้คนอื่นได้อ่านกันครับ
จะได้ฝึกเขียนบทความร่วมกันครับ
ณรงค์วิทย์ แสนทอง
#เป็นนักเขียนที่ไม่เคยเรียนที่ไหนทำไปเพราะใจรักฝึกๆๆๆ



โจทย์ใหม่สำหรับการฝึกเขียนวันนี้
"ทำอย่างไรจึงจะลด ละ เลิก คำว่า "เสียดาย"
#อย่าเสียเวลากับคำว่าเสียดาย
ยิ่งมีคำว่า "เสียดาย" มากเท่าไหร่
คนเรามักจะมัวย้อนไปคิดกับมันมากขึ้นเท่านั้น
จนไม่มีเวลาไปคิดกับเรื่องปัจจุบันและอนาคต
อยากจะให้เพื่อนๆที่อยากจะเป็นนักเขียน
ลองนำเสนอเทคนิค มุมมอง วิธีการ ประสบการณ์
เกี่ยวกับเรื่องนี้ดูครับ จะเขียนสไตล์ไหนก็ได้ครับ
#เป็นนักเขียนไม่ยากเลยครับ
ช่วยเขียนกันมาเยอะๆนะครับ
จะได้ต่อยอดทางความคิด
จะได้แบ่งปันมุมมองให้คนอื่นได้อ่านกันครับ
จะได้ฝึกเขียนบทความร่วมกันครับ
ณรงค์วิทย์ แสนทอง
#นักเขียนที่ไม่เคยเรียนการเขียน



อย่าเพิ่งด่วนตัดสินใจว่า
"เป้าหมายนี้ไม่ใช่"
"เป้าหมายนี้คงไม่สำเร็จ"
"เป้าหมายนี้คงเป็นไปได้ยาก"
หากเรายังไม่ได้ลงมือทำ
หรือลงมือทำแล้วแต่ทำแค่นิดเดียว
ก็อย่าเพิ่งตัดสินว่าเป้าหมายนั้นสำเร็จหรือล้มเหลว
หากเรานึกย้อนหลังกลับไป
จะพบว่าเราเสียเวลากับการ
ค้นหาเป้าหมาย
กำหนดเป้าหมาย
ตัดสินเป้าหมาย
มากกว่าเวลาที่ลงมือทำเสียอีก
เนื่องในโอกาสปีใหม่ไทยนี้
ขอให้เป็นจุดเริ่มต้นและตั้งใจทำว่า
ปีนี้จะทำอะไรสักอย่างให้สุดๆ
ส่วนจะสำเร็จหรือไม่ค่อยไปตัดสินตอนที่ทำเสร็จแล้ว
เราจะไม่เป็นกรรมการกีฬาที่ด่วนตัดสิน
ตั้งแต่นักกีฬายังไม่ทันเล่นหรือเล่นยังไม่จบเกมส์
ณรงค์วิทย์ แสนทอง



มาฝึกเขียนบทความกันต่อนะครับ
โจทย์วันนี้คืออยากให้เพื่อนลองฝึกเขียนในเชิงเปรียบเทียบ
โดยให้เปรียบเทียบชีวิตกับอะไรสักอย่างหนึ่งที่คิดว่าจะสามารถสื่อสารให้เห็นภาพ ได้ข้อคิดในชีวิตได้ง่ายขึ้น เช่น
ชีวิตเปรียบเสมือนเรือที่เดินทางกลางทะเลจะต้องเจอพายุ ฝน ระหว่างทาง เมื่อถึงปลายทางทุกอย่างก็มีความสุข ฯลฯ
อะไรประมาณนี้ครับ
ส่วนใครจะเปรียบเทียบชีวิตเหมือนอะไร เอาที่สบายใจเลยครับ
#เป็นนักเขียนไม่ยากเลยครับ
ช่วยเขียนกันมาเยอะๆนะครับ
จะได้ต่อยอดทางความคิด
จะได้แบ่งปันมุมมองให้คนอื่นได้อ่านกันครับ
จะได้ฝึกเขียนบทความร่วมกันครับ
ลองเขียนกันดูนะครับ



การเขียนคือทักษะ...มาฝึกเขียนกันต่อเลยครับ
...............................................
หัวข้อฝึกเขียนวันนี้คือ
"ความสำเร็จ เริ่มต้นที่ไหน"
...............................................
คนส่วนใหญ่มองเห็นแต่เป้าหมายหรือเส้นชัยแห่งความสำเร็จ เช่น อีก 5 ปี ผม/ฉันจะมีเงินเท่านั้นเท่านั้น อีกสามปีจะต้องมีบ้านมีรถ เป็นผู้บริหาร ฯลฯ
แต่....จะมีใครสักกี่คนที่ไปบอกคนนั้นคนนี้ว่า
นี่แหละคือจุดเริ่มต้นของความสำเร็จของเรา
#คิดยังไงเขียนอย่างนั้นเลยครับ
วันนี้ผมจึงอยากจะเชิญชวนเพื่อนๆที่อยากเป็นนักเขียน แบบไม่ต้องไปลงเรียนที่ไหนมาฝึกคิด ฝึกเขียนประเด็นนี้กัน
หัวข้อที่เราฝึกกันทั้งหมดนี้ ไม่มีเฉลยดังนั้นเขียนมาได้เลยครับ ผมเชื่อว่าทุกความคิด ทุกงานเขียน ย่อมมีคุณค่าในตัวเองเสมอ
ใครมีไอเดีย ประสบการณ์ มุมมองอะไรเกี่ยวกับเรื่อง
"จุดเริ่มต้นของความสำเร็จ" รบกวนช่วยคิดเขียนมาแบ่งปันเพื่อนๆด้วยนะครับ เพราะตอนนี้มีเพื่อนๆหลายคนติดตามงานผลงานคุณอยู่นะครับ
เท่าที่ทดลองโพสต์มาสามครั้ง ผมพบว่ามีหลายคนมีแวว มีศักยภาพการเป็นนักเขียนอยู่ในตัว และเขียนได้ดีมากๆด้วยครับ



หนามยอก เอาหนามบ่ง
.............
เมื่อเรามีปัญหา
ให้ไปเอาปัญหาคนอื่น
ที่หนักกว่ามาจัดการ
ให้มันเล็กลง
เมื่อเรามีปัญหา
ให้ลองขยายปัญหานั้น
ให้ใหญ่ขึ้น รุนแรงขึ้น
แล้วลองดูว่า
เราจะรับมือกับมันอย่างไร
เมื่อคิดวิธีการรับมือกับ
ปัญหาใหญ่กว่าได้
ก็ค่อยเอาวิธีนั้นมาใช้แก้ปัญหา
รับมือกับปัญหาจริงที่เล็กกว่า
เหมือนกับการที่เราเอาหนามแหลมๆ
มาบ่งหรือขยายปากแผลให้กว้างขึ้น
เพื่อให้สามารถเอาหนามที่ตำอยู่ออกมาได้ง่ายขึ้น



คุณค่าขึ้นอยู่กับว่า...คุณอยู่ที่ไหน
.......................
ถ้าคุณเป็นแค่หิ่งห้อยตัวเล็กๆ
และต้องการให้ใครเห็นคุณค่า
อย่าพาตัวเองไปอยู่ท่ามกลาง
หลอดไฟนีออน
แต่...จงอยู่ในที่ที่มืดมิด มืดสนิท
แล้วแสงสว่างในตัวคุณ
จะมีค่าขึ้นมาทันทีโดยไม่ต้องไปหา
วิธีการเพิ่มแสงแข่งกับนีออน
คนเราก็เช่นกัน
หลายคนที่ไปไม่ถึงเป้าหมาย
เพราะพาตัวเองไปอยู่ผิดที่
ทั้งๆที่แค่เปลี่ยนที่เปลี่ยนสังคม
ก็รอชื่นชมความสำเร็จได้เลยครับ
แล้วคุณหละ....รู้มั๊ย
ว่าอยู่ที่หรือผิดทาง?



รบกวนช่วยตอบคำถามนี้ให้หน่อยนะครับ
...........................................................
1.ถ้าคุณรู้ว่า....
คุณจะตายภายในวันพรุ่งนี้ เวลา 24.00 น.
มีทางเดียวที่จะหนีความตายได้คือ
"ออกกำลังกาย"
คุณจะเริ่มออกกำลังกายเมื่อไหร่
2.ถ้าคุณรู้ว่า.....
คุณตายภายในเดือนนี้วันสุดท้ายของเดือน
มีทางเดียวที่จะหนีความตายได้คือ
"ออกกำลังกาย"
คุณจะเริ่มออกกำลังกายเมื่อไหร่
3.ถ้าคุณรู้ว่า....
คุณจะตายภายในปีนี้ 31 ธันวาคม
มีทางเดียวที่จะหนีความตายได้คือ
"ออกกำลังกาย"
คุณจะเริ่มออกกำลังกายเมื่อไหร่
4.ถ้าคุณรู้ว่า...
คุณจะตายภายในสิบปีข้างหน้า ยี่สิบปีข้างหน้า
สามสิบปีข้างหน้า สี่สิบปีข้างหน้า ห้าสิบปีข้างหน้า
มีทางเดียวที่จะยื้อความตายให้ช้าลงได้คือ
"ออกกำลังกาย"
คุณจะเริ่มออกกำลังกายเมื่อไหร่
5. ถ้าคุณรู้ว่า....
คุณจะต้องตายแน่ๆ แต่ไม่รู้เมื่อไหร่
ทางเดียวที่จะช่วยให้ชีวิตคุณยืนยาวกว่าคือ
"ออกกำลังกาย"
คุณจะเริ่มออกกำลังกายเมื่อไหร่ดี
ผมไม่ทราบหรอกว่าคำตอบของคุณในแต่ละข้อคืออะไร
แต่ผมแค่สงสัยว่าถ้าคำตอบคือ "วันนี้ เดี๋ยวนี้"
ในความเป็นจริงทำไมเราไม่ทำทั้งๆที่
เรารู้ว่าเรามีการตายที่แน่นอน
ที่ไม่แน่นอนคือเมื่อไหร่เท่านั้นเอง
ถ้าคำตอบของคุณไม่เหมือนกัน
ถ้าตายเร็วจะออกกำลังกายเร็ว
ถ้ามีเวลาอีกนานจะรอออกกำลังกายภายหลัง
มั่นใจหรือไม่ว่าคิดถูก
มั่นใจหรือไม่ว่ามีเวลานานจริงอย่างที่คิด
เคยเห็นคนหลายคนที่เส้นเลือดในสมองแตกไหม
เคยเห็นคนหลายคนมีสุขภาพย่ำแย่ตั้งแต่ยังไม่แก่ไหม
อยากจะมาเป็นภาระให้คนในครอบครัว
ต้องมาดูแลทำกายภาพบำบัดให้เราไหม
อยากทรมาณกับการอยู่แบบสุขภาพไม่แข็งแรง
เจ็บป่วยไปอีกนานกว่าจะตายไหม



เทคนิคการจัดการกับงานยากหรือเป้าหมายที่ท้าทายมากๆ
.....................
งานยากเพราะ....
-เราไม่เคยทำอะไรยากแบบนี้มาก่อน
-ไม่มีใครทำมาก่อน
-มีไม่กี่คนที่ทำสำเร็จ
-มองเห็นปัญหาอุปสรรครออยู่ข้างหน้า
เทคนิคการจัดการกับงานยาก
1.เพิ่มความอยากให้มากพอที่อยากจะเอาชนะความยาก ความท้าทาย
2.เปลี่ยนโฟกัส
จากการโฟกัสที่ปัญหาอุปสรรค ไปโฟกัสที่ผลสำเร็จ
3.คิดว่ายังไงก็ไม่เสียมีแต่ได้
เปลี่ยนมุมคิด แทนที่จะคิดว่ายากอาจจะไม่สำเร็จ ก็ให้คิดว่าดีเหมือนกันการทำอะไรยากๆทำไม่สำเร็จไม่มีใครว่าอะไร ทำไม่สำเร็จแต่อาจจะทำได้ดีกว่าคนล้มเหลวคนก่อนๆก็ได้ แต่ถ้าทำสำเร็จคุยได้อีกนานเพราะน้อยคนที่จะทำสำเร็จ
4.ยากตรงไหน ทำไมคิดว่ายาก
คิดว่ายากตรงไหน โฟกัสตรงนั้น ถามดูว่าทำไมเราคิดว่ายาก
ถ้ายากเพราะไม่เคยทำก็ให้คิดว่าที่ผ่านมาเราทำสิ่งที่ไม่เคยทำมาก็เยอะและผ่านมาได้ตลอดไม่เห็นมีอะไร
ถ้ายากเพราะปัญหาเยอะก็ค่อยๆแกะปัญหาออกมาเหมือนการแกะด้ายที่พันกัน ใจเย็นๆแกะไปทีละเปราะ เดี๋ยวก็ได้
ถ้ายากเพราะปัญหาใหญ่ก็ให้ถามว่าผลของปัญหานั้นมันกระทบต่อผลสำเร็จมากน้อยแค่ไหน
ถ้ายากเพราะต้องเจอกับปัญหาที่ไม่รู้ล่วงหน้ามาก่อน ก็ลองสมมติปัญหาขึ้นมาเยอะๆก่อนจะได้เตรียมแผนไว้ก่อนตั้งแต่เนิ่นๆและถ้ามีเวลาลองซ้อมแก้ปัญหานั้นๆก่อนก็ได้
คงจะพอเป็นแนวคิด แนวทางให้กับคนที่มีเป้าหมายที่ยากๆนะครับ






























ทำอย่างไรให้เรามีทักษะการคิดเชิงเหตุผล/ตรรกะ?
............................................................
การคิด เป็น ทักษะ เราสามารถฝึกฝนได้ครับ
พรสวรรค์อาจจะมีส่วนบ้างแต่ไม่น่ามากนัก
หากต้องการฝึกคิดเชิงเหตุผล คิดแบบมีตรรกะ
1. ฝึกคิดภาพรวมให้ได้ก่อน
ไม่ว่าเราคิดเรื่องอะไร ลองวาดภาพรวมของเรื่องนั้นออกมาให้อยู่ในหน้าเดียวกัน เพราะถ้าเราคิดเชิงภาพรวมไม่ออก ตรรกะจะไม่มา
2. ฝึกคิดเชื่อมโยง
เมื่อเรามองเห็นภาพรวม ก็ต้องมองเห็นภาพย่อยของเรื่องนั้นได้ เมื่อเรามองเห็นภาพย่อยแล้ว เราสามารถเชื่อมโยงภาพย่อยๆนั้นได้ โดยการฝึกคิดเชื่อมโยงในด้านต่างๆ เช่น ใช้เวลาเป็นตัวเชื่อม ใช้กระบวนการขั้นตอนเป็นตัวเชื่อม ใช้มิติ(ด้าน)เป็นตัวเชื่อม เช่น
การมองชีวิตคนสามารถมองได้
- ตั้งแต่เกิด เด็ก วัยรุ่น วัยทำงาน ผู้ใหญ่ ชรา
- ด้านสุขภาพกาย ใจ หน้าที่การงาน การศึกษา เงิน ครอบครัว สังคม
- มองคนออกเป็นประเภทต่างๆ เก็บตัว ออกสังคม
- มองคนโดยแยกเป็นจิตวิญญาณ สติ ปัญญา บุคลิกลักษณะ
- ฯลฯ
3. ฝึกคิดหลากหลายมุมโดยการใช้คำถาม คำตอบ
เมื่อเรามองเห็นภาพรวม เชื่อมโยงภาพย่อยแล้ว ก็ถึงเวลาที่เราจะต้องฝึกคิดให้รอบด้านโดยการตั้งคำถามและคำถามให้ได้ทุกมุม เช่น
- ทำไมคนเราถึงแตกต่าง
- ทำไมคนเราถึงเกิดคำว่า "เสียดาย" ตลอดเส้นทาง
- ทำไมคนเราต้องเรียนก่อนทำงาน
- อะไรทำให้คนเรามีแรงฮึดแตกต่างกัน
- ฯลฯ
ส่วนตัวแล้วผมฝึกทักษะการคิดเชิงตรรกะด้วยหลัก 3 ข้อนี้ครับ
ทุกครั้งที่เจออะไร เรื่องอะไรผมเริ่มจากการหาภาพรวมให้เจอก่อน แล้วค่อยๆซอยย่อยเป็นส่วนประกอบ หลังจากนั้นก็เอาส่วนประกอบย่อยมายำ โดยการใช้คำถามตอบ เมื่อไหร่ที่เราถามได้ตอบได้โดยมีเหตุผล ข้อมูล หลักการที่ชัดเจน(หลักกูก็ได้) ที่สามารถตอบได้ใครเถียงเราไม่ได้ เถียงได้แต่ต้องแสดงให้เห็นว่าคำตอบที่ต่างเพราะใช้หลักการต่างกันไม่ใช่ใช้หลักเดียวกัน
ขอแบ่งปันประสบการณ์ประมาณนี้ครับ




วางแผนกลยุทธ์ชีวิตต่างจากแผนกลยุทธ์ธุรกิจตรงไหน?
.............................
แผนกลยุทธ์ธุรกิจตอบโจทย์ผู้ถือหุ้น
ลูกค้า คู่ค้า บุคลากร และสังคม
เพื่อให้มั่นใจว่ากำไร เติบโต ยั่งยืน
ยิ่งวางแผนละเอียดดีมากเท่าไหร่ยิ่งดี
แต่...แผนกลยุทธ์ชีวิต
ต่างตรงที่ต้องมี....อารมณ์เข้ามาเกี่ยวข้อง
เพราะหากชีวิตเป็นธุรกิจเกินไป
สุดท้ายได้แต่สิ่งที่จับต้องได้ แต่ความสุขหาย
อาจจะได้เงิน ชื่อเสียง แต่ขาดคุณค่า
ผมเคยเจอคนที่วางแผนชีวิตละเอียดมาก
มีวิเคราะห์ SWOT มีการกำหนดกลยุทธ์
มีวัตถุประสงค์แต่ละด้าน มีเป้าหมาย มีแผนรองรับ
ถ้าให้คะแนนวางแผน ต้องได้เต็ม
แต่...เมื่อลงมือปฏิบัติ ความเครียดมาเยือน
เพราะชีวิตเรามีคนเดียว ทำคนเดียว
ไม่เหมือนแผนธุรกิจ มีคนช่วยทำเยอะ
ดังนั้น การวางแผนชีวิตลอกเลียนแบบการวางแผนธุรกิจได้เฉพาะบางขั้นตอนเท่านั้น เพราะชีวิตต้องมีชีวา ต้องไม่ตึงเกินไปหรือหย่อนเกินไป ผลงานชีวิตต้องควบคู่กับความสุข
จึงอยากจะฝากบอกถึงคนที่จริงจังกับชีวิต(มากเกินไป)ว่า
"มากไปก็ไม่ดีนะ"
คนสำเร็จมักจะเริ่มต้นจากการใช้ชีวิตแบบที่อยากเป็น
เมื่อเจอสิ่งที่ใช่ ชอบ ชัวร์ ก็ค่อยๆใส่ระบบ ระเบียบชีวิตลงไปเพื่อให้สิ่งที่ชอบ ใช่ ชัวร์นั้นดีกว่า มากกว่า ยั่งยืนกว่า
สังเกตดูว่าคนสำเร็จที่ยั่งยืนมักจะเริ่มต้นทำอะไรจากสิ่งที่ชอบ ทำเล่นๆ แต่สนุก สุขกับการทำสิ่งนั้น ทำไปทำมากลับกลายเป็นดี ดัง แพร่หลายได้รับการยอมรับ เหมือนธุรกิจออนไลน์หลายๆธุรกิจที่ไม่ได้เกิดจากการวางแผนกลยุทธ์การทำธุรกิจตั้งแต่ครั้งแรก



"ตัดสินใจอย่างไรไม่รู้สึกเสียดายในภายหลัง"
.......................................................
เราทุกคนคงเคยผ่านเรื่องการตัดสินใจเลือก ไม่เลือกกับบางสิ่งบางอย่างในชีวิตกันมาแล้วไม่มากก็น้อยใช่ไหมครับ
แล้วผลการตัดสินใจเป็นอย่างไรกันบ้างครับ
- ไม่น่าเลย...ถ้าตอนนั้นเลือกอันนั้นก็น่าจะดีกว่านี้
- เสียดาย...ไม่ได้คิดถึงระยะยาวว่าอะไรดีกว่า
- เสียดาย...แต่ช่างมันเถอะไหนๆมันก็ผ่านไปแล้ว
- ดีครับ...ที่ตัดสินใจเลือกเส้นทางนี้ เลือกสิ่งนี้
- ฯลฯ
อยากจะฝากคำถามให้ตอบก่อนตัดสินใจเลือกหรือไม่เลือกอะไรบ้างอย่างนชีวิตครับ
- ทำไมต้องเลือกอย่างใดอย่างหนึ่ง เลือกทั้งหมดไม่ได้เหรอ
- ใจจริง ความรู้สึกจริงๆอยากจะเลือกอะไร
- ถ้าเราเลือกทางนี้สิ่งนี้ แล้วไม่เลือกทางนั้นสิ่งนั้นระยะสั้น ระยะยาวอะไรดีกว่ากันในด้านรายได้ ด้านสุขภาพ ด้านสังคม ด้านอาชีพ ฯลฯ
- ถ้าเราไม่เลือกสิ่งนั้น คิดว่าอนาคตสิ่งนั้นจะเป็นอย่างไรบ้าง เมื่อเวลาผ่านไปห้าปีสิบปีคิดว่าสิ่งที่เราเลือกกับไม่เลือกอะไรน่าจะมีโอกาสที่ดีกว่าในอนาคต
- ถ้าเราไม่เลือกทางเลือกนั้น มันจะกลับมาหาเราอีกไหม
- ถ้าเราเลือกทางเลือกใดทางเลือกหนึ่งแล้วในอนาคตเราจะเลือกทางเลือกที่เราไม่เลือกตอนนี้ได้อีกไหม
- ถ้าเราไม่เลือกทั้งสองทางเลือก เราจะมีทางเลือกอื่นอีกไหม
- ถ้าเราเลือกทางใดทางหนึ่งคิดว่ามีใครเห็นด้วย คัดค้านเราไหม เพราะอะไร แล้วเราแคร์ความรู้สึกใคร ใครได้รับผลกระทบจากการตัดสินใจอของเรา
- การตัดสินใจของเรามีผลกระทบต่อใครบ้าง อย่างไร
- การตัดสินในนั้นต้องตัดสินใจเลยทันทีหรือรอได้
- การตัดสินใจนั้นตัดสินใจแล้ว กลับใจได้ไหม
- ฯลฯ
ก่อนตัดสินใจให้ลองสมมติตัวเองว่า
ถ้าวันนี้คือวันเวลาผ่านไปห้าปีสิบปีแล้วหลังจากเราตัดสินใจเลือกหรือไมเลือกบางสิ่งบางอย่างแล้ว ลองคิดดูว่าผลการตัดสินใจในอดีตเป็นอย่างไรบ้าง หากคิดไม่ออกใ้ห้ลองเอาการตัดสินอดีตที่เคยตัดสินใจไปเราได้เรียนรู้อะไรบ้าง เช่น
- การตัดสินใจเปลี่ยนงานตอนนั้นเรารีบไปหน่อยไม่ได้ศึกษาข้อมูลให้ครบถ้วน
- การตัดสินใจซื้อบ้านตอนนั้น เรายังขาดประสบการณ์เลยได้บ้านที่แพงไปหน่อย
- การตัดสินใจเรียนปริญญาโทตอนนั้น เป็นเวลาที่เหมาะสมมากเพราะถ้าตัดสินใจช้าหลังจากนั้นเราคงไม่ได้เรียนแน่ๆเพราะแต่งงานมีลูกเลย
- ฯลฯ
ให้นำเอาบทเรียนเหล่านี้มาลองปรับใช้กับการตัดสินใจในครั้งนี้ดูนะครับ อาจจะมีประโยชน์ต่อการพิจารณาตัดสินใจของเราก็ได้นะครับ



Plan vs Passion
"แผนชีวิต กับ แรงบันดาลใจ...อะไรสำคัญกว่ากัน"
..................................
ไม่ต้องถกเถียงกันให้เสียเวลาว่าอะไรสำคัญกว่ากัน
แต่ให้ถามตัวเองว่า
"วันนี้เรามีเป้าหมายแล้วหรือยัง?"
1. คนที่ตอบว่า "ยัง"
ให้ถามต่อว่า
"ชีวิตนี้เราอยากและกลัวอะไรบ้าง"
คำถามนี้เป็นคำถามนำทางไปสู่การค้นหา passion
Passion อาจจะหมายถึง
แรงบันดาลใจ
แรงจูงใจ
แรงปรารถนา
หรือหมายถึงมุมกลับของความกลัวก็ได้
ทำไมคนกลุ่มนี้คำว่า passion สำคัญกว่า
ก็เพราะว่าปัญหาของเขาไม่ได้อยู่ที่ชีวิตไม่มีแผน
แต่ปัญหาอยู่ที่ว่าเขาไม่มีแรงมากพอที่จะลุกขึ้นจากเตียงนอนหนีความสบายออกมาได้ เขาไม่มีแรงมากพอที่จะยกขาตัวเองก้าวข้ามความขี้เกียจออกไปได้ เขาไม่มีแรงมากพอที่จะยื่นมือออกไปไขว่คว้าอะไรแม้ใบไม้สักใบก็ยังทำไม่ได้
2. คนที่ตอบว่า "มีเป้าหมาย" แล้ว
ให้ถามต่อไปว่ามีแรงฮึดมากพอหรือยัง
ถ้าตอบว่ามีทั้งเป้าหมายและมีแรงฮึดมากพอแล้ว
นั่นแหละถึงเวลาต้องถามหา
"แผนกลยุทธ์ชีวิต"
เพื่อตอบโจทย์ที่ว่าทำอย่างไร
ให้เราไปถึงเป้าหมายได้ดีกว่า
เร็วกว่า ง่ายกว่า ยั่งยืนกว่า
ดังนั้น ไม่ต้องไปเรียนไปศึกษาหามาตรฐานอะไรจากที่ไหน
ว่าชีวิตที่สำเร็จจะต้องเริ่มต้นจากอะไร ระหว่างการวางแแผนชีวิตกับการหาแรงฮึด แรงปรารถนา แรงบันดาลใจ
แต่ให้เร่ิมต้นจากการพูดคุยกับตัวเอง
ตั้งคำถามและตอบคำถามกับตัวเอง
แล้วจะเจอคำตอบด้วยตัวเอง



"อย่ามัวเสียเวลาหาเครื่องมือกันให้มากนักเลย"
........................................
ลองนึกย้อนดูว่ามีเครื่องมืออะไรบ้างที่เราหามาได้
แต่ไม่ได้ใช้หรือใช้ไม่คุ้ม
(นอกจากเครื่องออกกำลังกายที่เป็นราวตากผ้า)
เคยซื้อเครื่องมือช่างมาเก็บแล้วไม่ได้ใช้บ้างไหม
เคยไปเรียนเครื่องมือการจัดการบางอย่างแล้วไม่ได้ใช้บ้างไหม
เคยไปซื้อโปรแกรมซอฟต์แวร์แล้วใช้แป๊บเดียวเลิกไหม
ฯลฯ
คนเราส่วนใหญ่มักจะไปยึดติดกับเครื่องมือมากกว่าเป้าหมายสุดท้าย เช่น คนมองบ้าน มองรถว่าเป็นเครื่องมือทำให้เรามีความสุข แสดงถึงความสำเร็จ
ลองถามใหม่ว่า
- ถ้าบ้านหลังใหญ่คือครอบครัวที่อบอุ่นจริง
แสดงว่าคนที่อยู่บ้านหลังใหญ่มีชีวิตครอบครัวที่อบอุ่นและมีความสุขมากกว่าคนที่อยู่กระต๊อบใช่ไหม
- ถ้ารถหรูราคาแพงคือความปลอดภัย
แสดงว่าไม่มีใครบาดเจ็บ ตายเพราะนั่งในรถหรูราคาแพงใช่ไหม
- ถ้ามีปริญญา มีใบเซอร์ คือผู้รู้จริง เก่งจริง
แสดงว่าคนสำเร็จทุกคนต้องมีใบปริญญา ใบเซอร์ฯใช่ไหม
ฯลฯ
เป็นไปได้ไหมครับที่เราจะกระโดดข้ามเครื่องมือ
ไปสู่จุดหมายที่แท้จริง เช่น จุดหมายที่แท้จริงที่เราอยากจะมีบ้านหลังใหญ่คือครอบครัวมีความสุข อบอุ่น สุขสบาย
ลองเปลี่ยนคำถามใหม่ดังนี้
"ถ้าเราต้องการมีครอบครัวที่มีความสุข สุขสบายโดยไม่ต้องมีบ้านหลังใหญ่ เราจะมีวิธีไหนบ้าง"
รับรองได้ว่าเราจะได้คำตอบที่หลากหลายมาก
แต่...แม้คำตอบจะหลากหลายอย่างไร สุดท้ายก็ตอบได้ว่า
นี่แหละจุดหมายสุดท้ายของทุกคน
เหมือนกับหลายๆคนกำลังหาเครื่องมือเพื่อให้ตัวเองมี passive income ก็ต้องถามว่าสุดท้ายมี passive income ไปทำไม
ลองเปลี่ยนคำถามใหม่ว่า
"ถ้าไม่มี passive income เราจะอยู่โดยไม่เดือดร้อนเรื่องเงินได้อย่างไร"
คำตอบอาจจะมีหลากหลาย อาจจะมีคนบอกว่าไปอยู่วัดก็ได้นะ กินฟรีอยู่ฟรี 555
ที่เขียนมานี้เพื่อกระตุกความคิดของคนในสังคม
ที่กำลังทุ่มเท ทุ่มทุน ไล่ล่าหาเครื่องมือกันเยอะมาก
จนลืมไปว่าสุดท้ายหลังจากได้เครื่องมือเราต้องการอะไร
และหากเราไม่มีเครื่องมือแต่เราต้องการสิ่งนั้น เรามีวิธีอื่นหรือไม่
ถ้าเราไม่มีบันไดสำเร็จรูปเหมือนคนในเมือง
แต่เราต้องการเก็บมะพร้าวที่ต้นสูงๆเราจะทำอย่างไรได้บ้าง
คำตอบมีตั้งแต่ปีนขึ้นไปเก็บ ใช้ลิงเก็บแทน ใช้ไม้ไผ่ทำเป็นบันได ใช้ไม้สอยมะพร้าว ตัดต้นมะพร้าวทิ้ง ฯลฯ
ข้อดีของการที่เราไม่มีเครื่องมืออย่างที่คนอื่นเขามีกันคือ
- เราจะคิดเครื่องมือขึ้นมาเองและเหมาะกับเรามากกว่า
- เราจะได้เรียนรู้จากการลองผิดลองถูกซึ่งเป็น know how ที่ติดตัวเราไปตลอดชีวิต แถมยังได้หลักคิดไปปรับใช้กับเรื่องต่างๆได้อีกด้วย
- เราไม่เสียเวลาเรียนรู้แบบท่องจำ แต่เราได้เวลาเรียนรู้จากการลงมือทำ
- เราตอบคำถามได้ตลอดเพราะเราไม่ยึดติดกับเครื่องมือ เครื่องมือหายไปก็สร้างใหม่ได้ ไม่เหมือนคนที่ไปเรียน ไปหาเครื่องมือสำเร็จรูปมา พอไม่มีเครื่องมือก็ทำอะไรไม่ได้
เคยเห็นเด็กบ้านนอกที่เติบโตมาจากหมู่บ้านที่ไม่มีไฟฟ้า ต้องหุงข้าวด้วยไม้ฟืน ถ่าน ต้องซักผ้าด้วยมือ ฯลฯ วิชาเหล่านี้จะติดตัวไปตลอดชีวิต หากต้องเจอวิกฤติก็ไม่อดตาย ไม่เหมือนเด็กเกิดในเมืองที่มาพร้อมกับเครื่องมือเครื่องอำนวยความสะดวก ถ้าเจอวิกฤติคือไม่มีเครื่องมือ ไม่มีเครื่องอำนวยความสะดวก จะเอาวิชาชีวิตที่ไหนมารับมือกับวิกฤติได้
ฝากไว้เผื่อมีประโยชน์บ้างนะครับ



เราควรเจอคุณค่าก่อนลงมือทำใช่ไหม?
......................................
คำว่า "คุณค่า" หรือ "Value"
เป็นคำที่กำลังได้รับความนิยมมากโดยเฉพาะในหมู่คนรุ่นใหม่ๆหรือคนรุ่นเก่าๆที่เพิ่งสัมผัสกับคำๆนี้
ทำเอาคนหลายคนที่เกิดมายังไม่เคยรู้ ไม่เคยหาคุณค่า วิ่งพล่านไปเรียนหลักสูตรต่างๆ ทำกิจกรรมต่างๆ เพื่อหาคุณค่าที่ตัวเองต้องการให้เจอ
พอถามว่าถ้าเจอคุณค่าแล้วจะทำอะไรต่อ
เขาก็บอกว่าจะนำมาใช้ในการกำหนดเป้าหมายชีวิตที่มีคุณค่า
เมื่อถามต่อว่าจะใช้เวลานานแค่ไหนในการหาคุณค่าให้เจอ
คำตอบคือ "ไม่รู้บอกไม่ได้หรอก"
เมื่อถามต่อว่าแล้วจะรู้ได้อย่างไรว่าสิ่งที่เราเจอนั้นคือคุณค่าที่แท้จริงวัดหรือประเมินจากอะไร
คำตอบคือ "ตอนนี้ยังไม่รู้แต่ถ้าเจอแล้วน่าจะตอบได้"
อยากจะบอกว่าบางเรื่องคุณค่าจะเกิดขึ้นต่อเมื่อเราได้ทำอะไรบางอย่างลงไปแล้วเท่านั้น เช่น เมื่อเราได้ทำบุญเราจะรู้สึกมีคุณค่าทางจิตใจ เราไม่มีสิทธิ์มีคุณค่าก่อนการทำบุญแน่ๆ ถึงมีก็เป็นแค่คุณค่าสมมติเท่านั้น ไม่ใช่คุณค่าที่แท้จริง
บางเรื่องคุณค่าจะเกิดขึ้นต่อเมื่อเราได้ลงมือทำบางสิ่งบางอย่างแล้วสำเร็จ เราถึงจะได้รับรู้ว่าคุณค่าคืออะไร เช่น เราปลูกต้นไม้ดอกไม้ ตอนเราปลูกรดน้ำพรวนดิน เราอาจจะยังไม่เจอคุณค่า เราจะเจอคุณค่าจริงๆของการปลูกต้นไม้ต่อเมื่อมันออกดอกออกผลมา ต่อเมื่อเรานำไปขายได้ ต่อเมื่อมีคุณมาดูงาน ต่อเมื่อมีคนเอาเรื่องราวของคุณไปเขียนเผยแพร่ ต่อเมื่อคุณได้บรรยายความรู้เรื่องการปลูกต้นไม้ดอกไม้ให้คนในสังคมฟัง
จึงอยากจะฝากบอกว่าบางเรื่องในชีวิต
"อย่ามัวเสียเวลาหาคุณค่าก่อนลงมือทำเลย จนลงมือทำก่อนแล้วคุณค่าจะเกิดขึ้นเอง"
และไม่ต้องไปเสียเวลาหาว่าอะไรคือคุณค่าที่แท้จริง เพราะแม้ไม่ใช่คุณค่าที่แท้จริง แต่มันทำให้เรามีชีวิตที่มีค่า มันทำให้เรามีความสุขก็พอแล้ว



หากตั้งเงื่อนไขมากไป ชีวิตไปต่อไม่ได้
......................................
คนสำเร็จคือคนที่ไม่มีข้ออ้างในชีวิต
มีแต่ความท้าทาย
คนสำเร็จคือคนที่ไม่มีเงื่อนไขในชีวิต
มีแต่เงื่อนเป็น(วิชาลูกเสือคือเงื่อนที่แก้ได้)
คนบางคนที่ผมให้คำปรึกษาพบว่า
เขาตั้งเงื่อนไขชีวิตแบบบล๊อกตัวเอง จนไม่ได้ทำอะไร เช่น
ถ้ามีเงินทุนจะทำโน่น นี่ นั่น
ถ้ามีความรู้มากกว่านี้ จะทำนี่ นั่น โน่น
ถ้าเก่งกว่านี้จะเริ่มทำ นั่น นี่ โน่น
ฯลฯ
สุดท้ายก็ต้องตายไปพร้อมกับเงื่อนไขที่ไม่เป็นจริงซักที
คำว่าตายคือตายไปจากความสำเร็จนะครับ
คนบางคนตั้งเงื่อนไขผิดคือ
เอาผลลัพธ์มาเป็นเงื่อนไข เช่น
ถ้าผมรู้ว่าหวยออกเลขนี้ผมจะซื้อ
ถ้าผมมั่นใจว่าลงทุนแล้วรวย ผมจะทำ
ถ้าฉันเห็นว่า เรียนจบแล้วเงินเดือนจะสูงขึ้นจะเรียน
ฯลฯ
บางคนตั้งเงื่อนไขเยอะเกินไปจนกระดิกตัวไม่ได้
เพราะต้องได้ครบทุกเงื่อนไขถึงจะลงมือทำ เช่น
ถ้ามีเงินเก็บมากพอและมีโอกาสดีๆจะศึกษาการลงทุน
ถ้าเจ้านายเปิดโอกาสและมีงบประมาณให้จะนำเสนอโครงการ
ฯลฯ
สุดท้าย เงื่อนไขกลายเป็นเงื่อนตาย
เงื่อนตายกลายเป็นเงื่อนงำ คลำทางไม่ถูก
ชีวิตเลยมืดบอดสนิท วนไปเวียนมา
กับการหาทางปลดเงื่อนไขที่ตั้งใจกำหนดขึ้นมาเองทั้งนั้น
ไม่หาใครเรียนอะไรมาก็ไม่รอด
เพราะดันไปผูกเงื่อนตายตั้งแต่แรก
จึงอยากจะฝากข้อคิดถึงคนที่คิดถึง "ความสำเร็จ"
ว่าอย่าเยอะ(เงื่อนไข)



อย่าแกล้งหาตัวเองไม่เจอ เพราะไม่อยากรับผิดชอบ
...................................
เท่าที่ผมได้ให้คำปรึกษากับคนหลายๆคน
พบว่าคนกลุ่มหนึ่งมีปัญหาเรื่อง
"แกล้งหาตัวเองไม่เจอ"
เหตุผลลึกๆของคนกลุ่มนี้คือ
หากหาตัวเองเจอ จะต้องทำโน่นนี่นั่น
ซึ่งรู้สึกว่ายังไม่อยากทำตอนนี้
เลยเฉไฉโดยการบอกคนอื่นๆว่า
ตัวเองยังหาเป้าหมายไม่เจอ
ตัวเองยังหาคุณค่าที่แท้จริงยังไม่เจอ
เพราะไม่เสียหน้า แถมยังดูดีมีสกุล
เพราะกำลังอยู่ระหว่างการค้นหาตัวเองและคุณค่า
คนแบบนี้รู้ได้ไม่ยาก
เพราะถามกี่ครั้งกี่หน เขาจะตอบเหมือนเดิม
เหมือนเวลากรรมการ 5 ส.ไปตรวจพื้นที่แล้วเจอ
สิ่งของวางอยู่พร้อมกับมีป้ายว่า "อยู่ระหว่างดำเนินการ"
รับรองได้ว่าครั้งหน้าจะเขียนเหมือนเดิม
แค่เปลี่ยนป้ายใหม่ เคลื่อนย้ายออกจากที่เดิมนิดหน่อย
เพื่อให้ดูว่ามีการดำเนินการอะไร
แต่สุดท้ายก็ไม่ได้จัดการอยู่ดี
อยากจะบอกคนกลุ่มนี้ว่า
การหาข้ออ้างแบบนี้...ไม่ดีต่อตัวเอง
เพราะ...จะติดเป็นนิสัย และสุดท้ายจะเป็นนิสัยลึกมาก
เพราะ...เสียโอกาสในชีวิต
ทั้งๆที่บางเรื่องไม่จำเป็นต้องมีเป้าหมายชัด ยิ่งใหญ่อลังการ
ไม่ต้องหาคุณค่าที่แท้จริงเจอก็ได้
อยากทำอะไรทำ อยากลองอะไรลอง
ดีกว่าเสียเวลากับการหาสิ่งที่ตัวเองก็ยังไม่รู้ว่ากำลังหาอะไร
พอหาเจอก็ทำทีเป็นบอกว่า "ไม่แน่ใจ"
รีบกลับตัวกลับใจเสียเถอะ...สังคมให้อภัย



"ภาระเรา อาจจะเป็นโอกาสของอีกหลายคน"
เรื่องบางเรื่องถือเป็นภาระของคนบางคน
ในขณะที่เรื่องๆนั้นอาจจะเป็นความฝัน
เป็นโอกาสของคนอีกหลายคน
ผมเคยเป็นเด็กหิ้วกระเป๋า เอกสาร สัมภาระวิทยากร
ผมถือเป็นเกียรติและโอกาสดีมากๆที่ได้ใกล้ชิดกับวิทยากร
ในขณะที่คนขับรถวิทยากรถือว่างานนั้นเป็นหน้าที่ เป็นภาระ
ทำทุกวันทำจนเบื่อ
ด้วยข้อคิดนี้ทำให้ผมผมจะให้โอกาสกับคนที่ไม่ค่อยมีโอกาส
คนบางคนเขาไม่เคยคิดว่าจะได้คุยกับผม
ไม่เคยคิดว่าผมจะตอบเมล เฟส หรือโทรกลับไป
ผมก็บอกเขาว่าผมเข้าใจความรู้สึกแบบที่คุณเป็น
เพราะผมเคยเป็นเหมือนคุณมาก่อน
ผมรู้สึกว่าการให้โอกาสกับคนที่เขาไม่มีโอกาส
มีคุณค่ามากกว่าการให้โอกาสกับคนที่เขามีโอกาสดีๆเต็มไปหมด
หลายครั้งที่ผมไปเป็นวิทยากรแล้วให้โอกาส
แม่บ้าน รปภ. คนขับรถ เจ้าหน้าที่ห้องโสตฯ
มาแสดงความคิดเห็น มีส่วนร่วม ออกมาหน้าห้องสัมมนา
อยู่ต่อหน้าผู้บริหาร เขาจำผมไปตลอดชีวิตว่า
วันหนึ่งวิทยากรคนนี้เคยให้่โอกาสเขาไปยืนแสดงความคิดเห็น หรือทำอะไรบางอย่างที่เขาอยู่มาสิบยี่สิบปีก็ไม่เคยได้รับจากใคร
ตัวอย่างเช่น ผมเคยเชิญป้าที่เสิร์ฟกาแฟในห้องสัมมนาผู้บริหาร
มาตัดสินภาพวาดเรื่อง Happy Work Place ของแต่ละกลุ่ม
ปรากฎว่าป้าแกอธิบายด้วยเหตุผลที่ทุกคนงง...ป้าสุดยอดมาก
นิ่ง พูดจาดี มีเหตุผล และตัดสินด้วยความยุติธรรม
ผมก็แค่มอบรางวัลให้ป้าด้วยเสียงตบมือ
แต่ผมเชื่อว่าตั้งแต่วันนั้นเป็นต้นมา ป้าคงจะไม่มีฐานะเป็นแค่แม่บ้านชงกาแฟ แต่ป้าอาจจะมียศทางสังคมติดตัวมาอีกหนึ่งเรื่องนั่นก็คือเคยเป็นกรรมการตัดสินผลงาน และเรื่องนี้คงจประทับใจผู้บริหารในวันนั้นไปอีกนาน รวมถึงตัวป้าเอง
ประมาณนี้ครับ



"จงทำตัวเป็นที่ต่ำที่ลุ่ม แล้วน้ำจะไหลมาหาเราเอง"
หากเราทำตัวสูงชีวิตเราจะแห้งแล้ง หนาวเย็น
ดังนั้น ถ้าเราอยากให้คนอื่นเห็นความสำคัญ
เราจะต้องลดความสำคัญตัวเองลง
ทำตัวให้ต่ำ ทำตัวให้ลุ่ม ทำตัวให้ติดดิน
เพราะเราเกิดมาจากเดิน เราจะหนีดินไปทำไม
และสุดท้ายเราก็ต้องลงดิน



7 ข้อคิดที่ติดตัวมาจนถึงปัจจุบัน
1. ไม่ยึดติดกับความสำเร็จในอดีต
แต่ยึดติดกับที่มาของชีวิต รู้ตัวว่ามาจากไหนตลอดเวลา
2. ตนเป็นที่พึ่งแห่งตน
ความสำเร็จไม่เคยวิ่งมาหาเรา เราต้องวิ่งไปหา
ถ้าวิ่งไปแล้วไล่ไม่ทัน ก็ยังนั่งลงสร้างความสำเร็จเองได้
3. สัจจะและวินัยสำคัญกว่าทุกอย่าง
หากเรามีวินัยเป็นฐาน มีสัจจะเป็นวิญญาณ
ไม่ว่าจะทำการทำงานอะไรก็ย่อมสำเร็จ
4. จงตอบแทนสิ่งที่ตัวเองขาดโดยการให้ผู้อื่น
อะไรที่เราเคยขาดในวัยเด็กหรือช่วงชีวิตที่ผ่านมา
วันหนึ่งพอเราทำได้ หาได้ มีได้
เราจะทำสิ่งนั้น ให้สิ่งนั้น กับคนที่มีชีวิตเหมือนเราในอดีต
5. ความรู้ที่ดีที่สุดคือ "ประสบการณ์"
การเรียนจากตำราส่วนใหญ่จะรู้แค่แนวทางที่ถูกต้อง
แต่การเรียนจากประสบการณ์เราจะได้ทั้งที่ถูกและผิด
เมื่อถึงจุดๆหนึ่งจุดที่เจอความยาก ความท้าทาย
จุดที่เจอข้อจำกัด ความรู้จากประสบการณ์จะเหนือกว่า
ความรู้จากตำราอย่างแน่นอน
6. จงเมตตาเพื่อนมนุษย์โดยไม่เลือกที่รักมักที่ชัง
หาจุดรัก จุดเมตตาคนทุกประเภท หาทางช่วย
เพราะคนที่ไม่มีใครช่วย ไม่มีใครบอก ไม่มีใครแนะนำ
นั่นคือคนที่เราควรจะยื่นมือเข้าไปช่วยเป็นอันดับแรก
7. จงหวงความไม่รู้ แต่จงให้ความรู้
เราเกิดมาได้ดีเพราะความรู้ แล้วเราจะหวงไปทำไม
อย่ากลัวว่าใครเก่งกว่าเรา จงให้สิ่งที่เรามีกับเขา
เพราะพรุ่งนี้จะช่วยให้เราหาสิ่งใหม่ๆเข้ามาเพิ่ม
การหวงความรู้ อาจจะถูกเรียกว่าเป็นคนเห็นแก่ตัว
แต่ถ้าการให้ความรู้ที่ผิดๆกับคนอื่นไปโดยเจตนา
มันคือบาปมหันต์

เผื่อใครจะนำไปใช้ก็ยินดีนะครับ



"บางเรื่องเรียนติดตัวไว้ดี แต่ทำอาชีพไม่ดี"
..............................................................
วันนี้ได้ให้ข้อคิดกับผู้ที่มาขอคำปรึกษาส่วนบุคคลประเด็นหนึ่งคือ
การไปเรียนหลักสูตร.....นั้นดีนะ แต่พึงระวังตรงที่อย่าเรียนเพื่อออกมาทำอาชีพนะ เพราะบางคนเรียนมาหลายปีแล้วยังทำอาชีพไม่ได้เลย
แต่ไปเรียนเถอะดี เพราะเป็นทักษะติดตัว
สามารถเอาไปใช้กับทุกอาชีพได้เลย
หากต้องการจะทำอาชีพที่เรียนนั้นจริงๆ
รออีกหน่อยได้ไหม รอให้เกิด ดังระดับหนึ่งแล้ว
เอาเรื่องนั้นมาทำอาชีพได้ไม่ยากเลย
เพราะเมื่อเราดัง มีชื่อเสียง ผู้บริหารยอมรับ
เขาจะเชิญเราไปทำอาชีพนั้นเอง โดยไม่ต้องเสนอ
แต่ที่สำคัญต้องค้นหาให้เจอว่า...
เราจะเอาต้นทุนชีวิตเรื่องไหนมาแจ้งเกิดในวงการ
พอเกิดแล้ว เติบโตแล้ว....ถึงวันนั้นเลือกได้เลยครับ
ว่าแต่ละวันจะทำอาชีพอะไร
ฝากไว้เป็นข้อคิด เผื่อใครกำลังคิดจะทิ้งต้นทุนชีวิตดีๆ
ไปเริ่มต้นใหม่กับเรื่องใหม่ๆที่เราเริ่มต้นจากศูนย์
ในขณะที่เพื่อนที่เรียนเรื่องนี้เขามีต้นทุนด้านนี้ติดตัวมาก่อน
หลายคนทิ้งวิชาชีพตอนเป็นลูกจ้างไปอย่าน่าเสียดาย
ลืมไปว่าอาชีพเดิม แค่เปลี่ยนบทบาท สร้างอาชีพได้
สร้างรายได้ได้ไม่ยากเลย เช่น
เดิมผมเป็นคนขายสินค้าที่เกี่ยวข้องกับเทคนิคอล
พอลาออกมาจากลูกจ้าง เราแค่เอาวิชาชีพเดิม
มาเปลี่ยนบทบาทเป็นพนักงานขายชั่วคราว(ระหว่างที่เขารอพนักงานขายใหม่มาเริ่มงาน)ก็สร้างงานได้ หรือเราเอาความรู้เดิมมาเขียนหนังสือ มาทำคลิปวิดีโอ คอร์สออนไลน์ วิทยากร ที่ปรึกษา
ก็สามารถสร้างงานสร้างอาชีพ สร้างรายได้ได้ไม่ยาก
และสามารถนำพาเราไปสู่อาชีพบางอาชีพที่กำลังเขียนกันอยู่เยอะมากในขณะนี้ก็ได้ครับ
วิชาที่ปรึกษาส่วนบุคคลก็เป็นหนึ่งในวิชาที่ผมพูดถึง
คือเป็นวิชาที่สำคัญ แต่อาจจะไม่ใช่อาชีพที่สำคัญในวันที่เรียน
แต่เป็นทักษะที่สำคัญในการนำไปสร้างอาชีพที่เรามีต้นทุน
เพื่อสร้างชื่อเสียงศรัทธาบารมีก่อน
หลังจากนั้นเราสามารถจะเป็นที่ปรึกษาส่วนบุคคลผู้บริหารระดับสูงได้ไม่ยากเช่นกันครับ





บอกแล้วไม่ฟัง...แล้วยังจะเถียง
ชีวิตเลยต้องเป็นแบบนี้ไง
มีหลายครั้งที่ผู้ใหญ่ คนมีประสบการณ์มากกว่าเราตักเตือน แต่เรามักจะไม่ค่อยฟัง เราจะฟังแต่เสียงเรียกร้องจากภายในใจของเราเอง(ภาษาชาวบ้านเรียกว่าดื้อโคตรๆ) เชื่อมั่นในตัวเองอย่างไม่มีเหตุผล มีแต่เหตุที่ไม่มีผล
สุดท้ายก็ต้องกลายเป็นคนที่มีแต่คำว่า "เสียดาย" เต็มกายเต็มใจไปหมด บางคนก็แค่ปลอบใจตัวเองว่า "เราไม่เสียดายกับสิ่งที่ผ่านไป" ทั้งๆที่ลึกๆแล้วก็ยังรู้สึกเสียดายนั่นแหละ โกหกคนอื่นได้ยกเว้นความรู้สึกของตัวเอง
อยากจะฝากบอกคนรุ่นใหม่ๆว่า
หากมีใครตักเตือนอะไร ทักอะไร ไม่ต้องเชื่อก็ได้ แต่อย่างน้อยลงนำเอาข้อตักเตือนนั้นไปคิดต่อ ไปวางแผนต่อว่าทำอย่างไรเราจะไม่เป็นไปแบบที่เขาตักเตือนเรา เป็นห่วงเรา



คำถามเพื่อการวางแผนกลยุทธ์ชีวิต#1
1. ท่านเข้าใจอย่างไรเกี่ยวกับเรื่องคุณค่าส่วนบุคคล(Personal Value)?
2. คุณค่าส่วนบุคคลจะช่วยทำให้เราสำเร็จได้อย่างไร?






คำถามเปลี่ยนความคิด คำตอบเปลี่ยนชีวิต
ตอนที่ 1 : ชีวิตนี้ยังไม่มีเป้าหมาย ทำไงดี?
................................................
คนหลายคนเกิดมาไม่เคยตั้งเป้าหมาย
จู่ๆจะถามเรื่องเป้าหมายเขาตอบไม่ได้ สุดท้ายเขาก็ถามย้อนกลับมา
เราในฐานะที่ปรึกษา ต้องพิจารณาว่าคำถามนี้เราควรตอบแบบไหน เช่น
- ให้ความรู้เกี่ยวกับการตั้งเป้าหมาย
- แนะนำขั้นตอนเทคนิคการตั้งเป้าหมาย
- เล่าให้ฟังการตั้งเป้าของเรา คนอื่น
เราจะเห็นว่าคำถามแบบนี้ เราต้องตอบได้ แนะนำได้ เพราะไม่มีผลต่อการตัดสินใจอะไรที่ทำให้ชีวิตเขาผิดพลาด
แต่ถ้าเขาถามว่า
"ช่วยบอกหน่อยว่าเป้าหมายเขาควรจะเป็นอะไร"
อย่างนี้ซิเราไม่ควรตอบแบบแนะนำตรงๆ
คำแนะนำของที่ปรึกษาเรื่องการค้นหาและการกำหนดเป้าหมาย
1. คำถามแรกที่เราอาจจะต้องถามกลับคือ
"ทำไมต้องมีเป้าหมาย"
หรือ
"ไม่มีเป้าหมายแล้วเดือดร้อนอะไรเหรอ"
อย่างน้อยก็จะได้รู้ว่าอะไรคือสาเหตุที่ทำให้เขาคิดว่าเขาไม่มีเป้าหมาย เพราะบางคนยังเข้าใจคำว่า "เป้าหมาย" แบบผิดๆก็ได้ เช่น
คนบางคนอายุหกสิบกว่าเคยบอกผมว่า รุ่นนี้ไม่ต้องมีเป้าหมายในชีวิตแล้วมั๊งคะอาจารย์
ผมถามเขากลับไปว่า "แล้วพี่ต้องการให้ชีวิตมีความสุขแบบนี้ตลอดไปหรืออีกนานไหม"
เขาตอบว่า "ใช่"
ผมก็เลยบอกว่า "นี่ก็คือเป้าหมาย" คือการรักษาสิ่งที่ดีอยู่แล้วให้ดีต่อไปอีกนาน เขาถึงเข้าใจว่าเป้าหมายไม่ใช่สิ่งที่ดีขึ้นเสมอไป
2. ต้องทำให้เขาเข้าใจว่าเป้าหมายมักจะเกิดจากความอยากหรือความกลัว หรือเกิดจากทั้งสองอย่าง
ที่ปรึกษาอาจจะต้องสอบถามเขาว่าตอนนี้เขารู้สึกอยากหรือกลัวอะไรบ้าง เพราะอะไร เช่น
...อยากสำเร็จ
...กลัวไม่มีเงินใช้ตอนแก่ ฯลฯ
3. ถ้าเขาอยากอะไรให้ทดสอบด้วยอุปสรรค/ความเสี่ยง สิ่งที่ต้องแลกมาเพื่อทดสอบดูว่า
....อยากจริงหรืออยากเทียม
....อยากจากส่วนลึกหรืออยากแค่ตื้นๆ
....อยากแค่รู้สึกหรืออยากจากความเชื่อ
4. ถ้าเขากลัว ก็ต้องทดสอบดูว่ากลัวจริงหรือกลัวหลอกๆ
โดยการนำเอาผลของความกลัวนั้นมาทำให้ดูว่าผลของสิ่งที่เขากลัวนั้น เป็นสิ่งที่น่ากลัวจริง(คือเจ็บจริง จนจริง ลำบากจริง)หรือเป็นแค่ความกลัวที่ไม่มีจริง เป็นแค่กลัวไปเอง รู้สึกกลัว คิดไปเอง เพราะสิ่งนั้นไม่ได้เกิดขึ้นจริงหรือเกิดขึ้นจริงแต่ไม่กระทบในเชิงลบอะไรต่อชีวิตเลย เช่น บางคนกลัวไม่มีงานทำทั้งๆที่ไม่มีงานทำก็ไม่เดือดร้อนเรื่องเงินทองอะไรเลย กลัวคนไม่ยอมรับทั้งๆที่แม้คนไม่ยอมรับก็ไม่ได้ทำให้ชีวิตเดือดร้อนตรงไหนเลย
นี่เป็นตัวอย่างของบทบาทของที่ปรึกษาในการช่วยให้คนธรรมดาทดสอบหรือหาคำตอบที่ชัดเจนเกี่ยวกับการตั้งเป้าหมาย



ต้องแนะนำเทคนิคการวางแผนกลยุทธ์ชีวิตได้
...........................
ทำไมคนที่จะทำอาชีพที่ปรึกษาส่วนบุคคลควรจะมีความรู้ ทักษะด้านการวางแผนกลยุทธ์ชีวิต
เพราะคนที่ประสบความสำเร็จส่วนใหญ่ เขาคิดแตกต่างอย่างมีกลยุทธ์ แม้เขาจะไม่ได้เรียกว่ากลยุทธ์ก็ตาม
แต่ถ้าย้อนกลับไปวิเคราะห์ดูดีๆ
จะพบว่าคนที่สำเร็จ เขามักจะใช้โอกาสบวกด้วยจุดเด่นหรือพรสวรรค์ของตัวเอง จนได้แนวทางที่ทำให้เขาเดินไปสู่ความสำเร็จได้ดีกว่า ง่ายกว่า เร็วกว่าคนทั่วไป
ดังนั้น การช่วยให้คนธรรมดาวางแผนกลยุทธ์ชีวิตเป็นจึงเป็นเรื่องสำคัญมาก บางคนที่ปรึกษาแค่กระตุ้นให้คิดเขาก็คิดได้
บางคนต้องให้ความรู้เรื่องเทคนิค ขั้นตอนการคิดเชิงกลยุทธ์ก่อน
บางคนต้องช่วยเขาคิด เพราะเขาคิดไม่ออก คิดออกแต่ไม่ใช่กลยุทธ์ที่ดี
หากต้องการให้ชีวิตเขาสำเร็จดีกว่า เร็วกว่า ง่ายกว่า ยั่งยืนกว่า
ที่ปรึกษาส่วนบุคลต้องช่วยคนธรรมดาให้สามารถวางแผนกลยุทธ์ชีวิตเป็น



ทำไมคนส่วนใหญ่คิดเองไม่ได้ ทำเองไม่ได้?
แล้วที่ปรึกษาส่วนบุคคลช่วยได้อย่างไร?
...............................
คนที่ประสบความสำเร็จด้วยตัวเองส่วนใหญ่
- กล้าคิด กล้าเสี่ยง การตัดสินใจ กล้าทำ
- ไม่ยึดติดอดีต กังวลอนาคต
- คิดบวก ชอบความท้าทาย ผิดเป็นครู
- มีวินัยในการตัวเอง มีสัจจะกับตัวเองและคนอื่น
- ไม่ท้อแท้ง่ายๆ ทำจนสุดสำเร็จล้มเหลวไม่สำคัญ
สำหรับคนที่ยังไม่ประสบความสำเร็จ
ก็เพราะขาดคุณสมบัติที่กล่าวมาข้างบน
พอจะให้เปลี่ยนเอง ปรับเอง...คงจะยาก
จำเป็นต้องมีใครสักคนสองคน
มาช่วยปรับเปลี่ยนนิสัยในเรื่องต่างๆ
คนที่จะมาช่วยอาจจะเป็นพ่อแม่ ญาติพี่น้อง เพื่อน
หรือใครก็ได้ที่ช่วยเราได้
ที่ปรึกษาส่วนบุคคล(Personal Consultant)
จึงเป็นทางเลือกหนึ่งที่จะมาช่วยให้คนธรรมดา
ปรับความเชื่อ เปลี่ยนความคิด เปลี่ยนแปลงพฤติกรรม
เพื่อเปลี่ยนชีวิตไปสู่ชีวิตที่ดีกว่า เร็วกว่า ง่ายกว่า ยั่งยืนกว่า
ที่ปรึกษาจะช่วยคนธรรมดาได้อย่างไรบ้าง
- เป็นกระจกสะท้อนให้เราเห็นตัวเอง
- ช่วยคิด ช่วยแนะนำให้คำปรึกษา
- ช่วยกระตุ้นให้กล้าคิด กล้าตัดสินใจด้วยการทำให้เห็นควาอยากความกลัวถ้าทำหรือไ่ม่ทำอะไร
- ช่วยทำให้เห็นภาพ เห็นแผน เห็นเส้นทางที่ชัดเจนกว่าคิดคนเดียว
- ช่วยปลดล๊อคกับการยึดติดอดีตด้วยความอยากในอนาคต
- ช่วยกำจัดความกังวลอนาคตด้วยการทำแผนรองรับความเสี่ยง
- ช่วยกำกับ เป็นพี่เลี้ยง ให้กำลังใจ ควบคุมให้ชีวิตมีวินัยตลอดไป
- ช่วยให้กำลังใจ ช่วยแก้ปัญหาตลอดเส้นทาง
ต้นไม้ใหญ่ที่ย้ายมาจากที่อื่นต้องการไม้ค้ำยันฉันใด
ผู้ใหญ่หลายคนที่เติบโตมา และอยากประสบความสำเร็จ
ย่อมต้องการที่ปรึกษาส่วนบุคคลมาเป็นไม้ค้ำยันฉันนั้น
ไ้ม้คำ้ยันสำคัญมากในช่วงการเปลี่ยนแปลง
แต่เมื่อต้นไม้ใหญ่ลงรากหยั่งลึกแล้ว
ก็ไม่จำเป็นต้องใช้ไม้ค้ำยันอีกต่อไป



วิ่งผลัดทุกข์ 4xทุกข์
คนรวยหลายคนทำงานหนักเพื่อ...สำเร็จ
เมื่อแก่ก็นั่งเฝ้าความสำเร็จ แบกความสำเร็จ
ส่งต่อความสำเร็จให้คนรุ่นต่อไป
คนรุ่นต่อไปก็ยังไม่ได้ใช้อะไร
ก็มีหน้าที่เพิ่มความสำเร็จและรักษาความสำเร็จเดิม
และส่งต่อให้คนรุ่นต่อๆไป
บางครอบครัวพอถึงไม้สามก็หกล้ม
บางครอบครัวก็ส่งต่อไปถึงไม้สี่เข้าเส้นชัย
ไปเลี้ยงฉลองกัน
แต่จะมีกี่ครอบครัวที่หาประเภทการวิ่งไม่เจอ
ตกลงจะวิ่งผลัด 4x100 หรือ อินฟินิตี้ x 100
คือหาเส้นชัยไปไม่เจอ วิ่งแบกความสำเร็จไปเรื่อยๆ
จนกว่าจะหมดแรง หกล้ม เป็นลมกันไปเลย
อย่าว่าแต่คนรวยเลย
คนจนก็มีวิ่งผลัด 4xทุกข์ก็เยอะแยะไป
ไม่รู้จักเก็บ ไม่รู้จักออม ไม่บริหารความเสี่ยง
บริหารแต่ความเสียวแต่ตลอดเวลา
จึงอยากจะบอกว่าเราอยากสุขที่ปลายทาง
โดยไม่รู้ว่าปลายทางอยู่ไหน
หรือเราอยากจะสุขตลอดเส้นทาง
แม้ไม่รู้ปลายทางก็ไม่เป็นไร
หรือเราจะรู้ปลายทางและสุขตลอดเส้นทาง



รู้ไหมว่าเป้าหมายแต่ละเรื่องต้องมีจุด "สมดุล"?
หลายคนเน้นแต่การตั้งเป้าหมาย
โดยลืมความหมายของเป้าหมาย
ในโลกนี้ทุกอย่าง
ถ้ามากไป...ก็ไม่ดี
น้อยเกินไป...ก็ไม่ดี
หลายคนเน้นแต่การตั้งเป้า
เน้นแต่การทำอย่างไรให้บรรลุเป้า
ดีกว่า เร็วกว่า ง่ายกว่า
แต่ลืมคำว่า "สมดุล" ไปซะงั้น
คำว่าสมดุล
นี่คือต้นเหตุของความสุข
ไ่ม่ว่ารวยขนาดไหน
ไม่ว่าสำเร็จขนาดไหน
ไม่ว่าจะดังขนาดไหน
ฯลฯ
ถ้าชีวิตขาดคำว่า "สมดุล"
รับรองว่าไม่สุกๆดิบๆก็ทุกข์ๆสุขๆ
อาจจะหาคำว่า "สุขยั่งยืน สุขแท้จริงไม่เจอ"
ฝากไว้เป็นข้อคิดสำหรับชีวิตของคนที่กำลัง
ค้นหาเป้าหมาย เดินตามเป้าหมาย ไล่ล่าเป้าหมาย



คนประสบความสำเร็จมักจะเกิดจาก
"หลักการของกู"
.................................................
คนที่เห่อหลักการ
มักจะเป็นได้แค่....นักวิชาการ
คนที่หลงประสบการณ์
มักจะเป็นได้แค่....คนดวงดี
แต่ถ้าเราอยากจะประสบความสำเร็จ
ที่ยั่งยืนกว่า เราควรจะเป็นคนที่
"มีหลักการเป็นของกู"
หลักการของกูมาจากไหน
1. มาจากเรียนหลักวิชาการมาก่อน
แล้วนำหลักวิชาการนั้นมาลงมือทำ
สุดท้ายเมื่อปรับหลักการให้เข้ากับสถานการณ์
ก็จะหลายเป็น "หลักการของกู"
ที่ไม่เหมือนใครและไม่มีใครเหมือน
2. มาจากประสบการณ์ที่มีหลักการ
คือการลงมือทำบางสิ่งบางอย่างจนชำนาญ
เมื่อประสบการณ์ถึงขึ้นตกผลึก
ไม่ว่าจะรู้หรือไม่รู้หลักการเชิงวิชาการก็ตาม
แต่ถามอะไรตอบได้ พิสูจน์ได้ มีเหตุมีผล
อันนี้ก็เรียกกว่า "หลักการของกู" ได้เช่นกัน
3. นำหลักการมาขัดถูหลักกู
หลายคนทำก่อนเรียน ทำจนชำนาญ
แต่ไม่แน่ใจว่าสิ่งที่ทำถูกต้องตามหลักการหรือไม่
จึงไปเรียนรู้เพื่อนำเอาหลักการมายืนยันว่า
สิ่งที่ตัวเองทำมาตลอดนั้นมีหลักการนะไม่มั่ว
สุดท้ายก็จะได้หลักการที่มีประสบการณ์รองรับ
มีประสบการณ์ที่มีหลักวิชการรองรับ
นี่คือเป็นทางหนึ่งของการได้มาซึ่ง
"หลักการของกู"
ทำไมหลักการของกูจึงทำให้คนสำเร็จ
เพราะหากมีแต่หลักการคงสำเร็จยาก
มัวแต่กลัวไม่ลงมือทำ ทำอะไรไม่ค่อยสุด
ทำอะไรไม่ค่อยเต็มที่เพราะมัวแต่กลัวผิดหลักการ
แต่ถ้าก้มหน้าก้มตาทำโดยไม่สนใจหลักการ
อาจจะเสียเวลา อาจจะลองผิดลองถูกนาน
หากเอาหลักการมาผสมกับประสบการณ์
จะช่วยให้เรามีหลักการเป็นของตัวเอง
หลักการของตัวเองคือ "กลยุทธ์"
ที่จะทำให้ชีวิตเราแตกต่างจากคนอื่น
ไม่มีใครแข่งกับเรา และเราก็ไม่ต้องแข่งกับใคร
ลองถามตัวเองดูนะครับว่าวันนี้
คุณใช้ชีวิตอยู่กับอะไรมากกว่ากันระหว่าง
"เสียเวลาเรียนหลักวิชาการ"
"มัวแต่ลุ่มหลงประสบการณ์ไม่สนใจวิชาการ"
"เรียนทั้งวิชาการและลงมือทำหาประสบการณ์"



"คนเรามีข้อจำกัดไม่เหมือนกัน"
ถ้ามนุษย์ทุกคนช่วยตัวเองได้กันหมดทุกคน
สังคมนี้ก็คงเป็นสังคมต่างคนต่างอยู่แน่ๆ
.................................................
มนุษย์ที่เป็นผู้รู้ผู้ตื่น ผู้เบิกบาน
มีความรู้ มีสติปัญญา มีโอกาส
และมีความสามารถในการพัฒนาตัวเอง
จนประสบความสำเร็จ
มักจะเชื่อและคิดว่า
มนุษย์ทุกคนจะต้องเหมือนตัวเอง
คิดเอง ทำเอง เดินเอง ล้มเอง ลุกเองได้
ผมอยากจะให้เพื่อนมนุษย์ผู้มีสติปัญญาเยี่ยม
ลองคิดถึงคนกลุ่มใหญ่ของสังคม
ที่เขายังช่วยตัวเองไม่ได้ คิดเองยังไม่ได้
ทำเองยังไม่ได้ดูบ้างนะครับ
คนมีกินก็มักจะคิดว่าคนที่ยังไม่มีกิน
ต้องรู้จักทำมาหากิน อย่าเอาของกินไปให้เขา
แต่จงสอนให้เขาทำมาหากินดีกว่า
แต่...ลืมไปว่าคนหลายคนที่ไม่มีกินนั้น
เขาพยายามแล้ว เขาทำแล้ว
แต่ด้วยข้อจำกัด โชคชะตาฟ้าลิขิต
เขาก็ไม่หลุดพ้นเสียที
ไม่ใช่ว่าเขาจะแบมือขอตั้งแต่เกิด
ถ้าท้องยังไม่อิ่ม จะคิดอะไรได้
ถ้ากายยังป่วย จะทำอะไรได้
ถ้าหัวยังไม่มีความรู้ จะคิดอะไรได้
ถ้ายังไม่มีโอกาส จะทำอะไรได้
คนแต่ละคนฐานต้นทุนชีวิตไม่เท่ากัน
อยากจะฝากคนที่เก่งๆสำเร็จแล้ว
บรรลุแล้ว ลองนึกถึงคนกลุ่มนี้บ้าง
ก็เท่านั้นเองครับ
ถ้าคุณเจอคนพิการ...คุณจะช่วยอะไรเขา
ถ้าคุณเจอขอทาน...คุณจะช่วยอะไรเขา
ถ้าคุณเจอประสบอุบัติเหตุ...คุณจะช่วยอะไรเขา
ถ้าคุณเจอคนแก่กำลังจะข้ามถนน...คุณจะช่วยอะไรเขา
ถ้าคุณเจอคนหลงทาง...คุณจะช่วยอะไรเขา
ถ้าคุณเจอคนป่วย...คนจะช่วยอะไรเขา
ถ้าคุณเจอคนบ้านน้ำท่วมไฟไหม้...คุณจะช่วยอะไรเขา
ถ้าคุณเจอเด็กกำลังจะจมน้ำ...คนจะช่วยอะไรเขา
ฯลฯ
แนวทางการพัฒนานักปราชญ์ก็เป็นแบบหนึ่ง
แนวทางการพัฒนาคนธรรมดาก็เป็นแบบหนึ่ง
แนวทางพัฒนาคนไม่ธรรมดาก็เป็นอีกแบบหนึ่ง
แนวทางการพัฒนาคนด้อยโอกาสก็เป็นอีกแบบหนึ่ง
"ไม่มีแนวทางไหนเหมาะที่สุดกับคนทุกกลุ่ม"
ถามตัวเราดูว่าชีวิตที่ผ่านมา
เคยไหมที่....
- มีคนสอนเรา
- มีคนช่วยเหลือเรา
- มีคนให้โอกาสเรา
- มีคนมาช่วยเราทำ
- มีคนเอาของมาให้
- มีคนมาดูแลเรา
- มีคนมาอยู่เป็นเพื่อนเรา
- มีคนแนะนำเรา
แต่พอเราสำเร็จแล้ว...ทำไมเรา
จึงลืมการช่วยเหลือในรูปแบบนี้ไปซะหละครับ
แค่อยากจะบอกเท่านั้นเองครับ
เพราะสังคมเรากำลังจะพัฒนาเครื่องไม้เครื่องมือที่ทันสมัยเกินไป
จนลืมคนกลุ่มใหญ่ของสังคมไปที่ไม่ต้องใช้อะไร
แค่สัญชาตญาณและจิตวิญญาณก็ช่วยเขาได้แล้ว
แต่เราคนส่วนใหญ่มองข้ามไป เพราะถือว่าเป็นเรื่องธรรมดา
ทั้งๆที่ปัญหาของคนธรรมดานี่แหละสำคัญกว่าคนเหนือธรรมดา



เสียดาย!!!
คนไทยมีแต่คนช่วยค้นหาศักยภาพ
ช่วยกระตุ้นให้คิด
แต่....ไม่มีคนช่วยทำ
..............................
ปัจจุบันมีคนทำอาชีพปลดล๊อค
ค้นหาศักยภาพ
สร้างแรงบันดาลใจ
กระตุ้นให้คิด
มากจนทำให้คน "ฝันล้นใจ"
อยากเป็นโน่น นี่ นั่น
แต่เสียดายที่ทั้งหมดเป็นแค่ฝัน
เพราะหลายคนทำไม่เป็น
เพราะไม่มีคนมาช่วยจับมือทำ
เพราะพอจะทำไม่รู้จะริ่มตรงไหน
เพราะทำไปนิดหน่อยไปต่อไม่เป็น
เพราะทำจริงยากกว่าคิดฝัน
เพราะ......ฯลฯ
ความฝันของคนบางคน บางเรื่อง
เหมือนเด็กอยากเดิน
ถ้ามีแต่คนกระตุ้นให้เดิน
แต่ไม่มีใครจูงมือให้เดินครั้งแรก
เด็กจะกล้าเดินไหม
เด็กจะเดินได้ด้วยตัวเองตั้งแต่ครั้งแรกไหม
ถ้ามีแต่สถาปนิคชีวิต
แต่ไม่มีวิศวะโยธา ช่าง คนงาน
แล้วจะสร้างบ้านเสร็จตามแบบได้อย่างไร
ถ้าแบบบ้านดี แต่เจ้าของบ้านหาช่าง
ผู้รับเหมาไม่ได้ หรือหาได้
แต่ผู้รับเหมาไม่เข้าใจแบบที่ออกไว้
จะสร้างเสร็จสวยไหม?
อยากจะฝากถึงคนในสังคมว่า
แม้การค้นหาศักยภาพสำคัญ
แม้แรงจูงใจจะสำคัญ
แต่ถ้าขาดคนมาช่วยลงมือทำ
สิ่งที่ฝันมันจะมีค่าอะไรกัน
ถ้าคนช่วยค้นหาศักยภาพ
ช่วยลงมือทำไม่ได้
ในสังคมเราก็น่าจะมีอาชีพใหม่เกิดขึ้นมาด้วยนะครับ อาจจะเป็นครู ที่ปรึกษา พี่เลี้ยง เพื่อนคู่คิด หุ้นส่วนชีวิต ฯลฯ
หรือใครจะเปิดให้บริการธุกิจ
"เปลี่ยนฝันให้เป็นจริง"
ก็น่าจะดีนะครับ
เหมือนคนอยากแต่งงาน
แต่จัดงานเองไม่เป็น
ก็เกิดธุรกิจรับจัดงานแต่ง
ประมาณนี้ครับ



เราจะเอาอะไรระหว่าง
"ทุกข์ชั่วคราวกับสุขถาวร" และ"สุขชั่วคราวกับทุกข์ถาวร"
.......................................
เคยไหมที่ไปเดินเที่ยวงานบางงาน
ด้วยตั้งใจจะไปเดินเล่น
แต่พอกลับมาพร้อมกับหนี้ก้อนหนึ่ง
ที่เกิดจากอารมณ์ชั่ววูบ
ไปซื้อของต้องตาต้องใจไว้
เป็นไงหละ...สุขชั่วคราว ทุกข์ถาวร
เคยไหมที่กัดฟันไม่ซื้อรถยนต์
เหมือนคนทำงานใหม่ๆทุกคน
นั่งรถเมล์ แท๊กซี่ เดิน
แต่พอเวลาผ่านไปหลายปี
เรามีบ้าน มีคอนโดฯให้เช่า
แทนรถยนต์ที่ซื้อมาขับเท่ห์ๆ
เป็นไงหละ.....ทุกข์ชั่วคราว สุขถาวร
ในชีวิตคนเรามีเรื่องราวอีกเยอะแยะมากมาย
ที่เข้าใจทุกข์ชั่วคราว สุขถาวร
หรือสุขชั่วคราวทุกข์ถาวร
แต่ประเด็นวันนี้อยากจะพูดคุยเรื่อง
"อารมณ์" ที่ทำให้คนเรามีอาการแบบนี้
หากเราระเบิดอารมณ์ใส่ใครสักคน
ที่น่าหมั่นไส้ น่าชก น่าตบ น่าตี น่าดี
เรารู้สึกเหมือนกำลังปลดทุกข์ในห้องน้ำ
ระเบิด ระบาย...แล้วสบายใจ(ชั่วคราว)
แต่...นั่นอาจจะเป็นจุดเริ่มต้นของการคำว่า
"ทุกข์ถาวร" ไปเลยก็ได้ เหมือนคนทำผิดกับบุพการี
ความผิดทางอารมณ์นี้จะหลอกหลอนเราไปตลอดชีวิต
ไม่มีหมอหรือหมอผีที่ไหนช่วยเอาออกไปจากชีวิตเราได้
ส่วนคนที่ใจเย็น ควบคุมอารมณ์ได้
อาจจะทุกข์ชั่วคราวตอนควบคุมอารมณ์
อาจจะรู้สึกอึดอัด รู้สึกกดดันจากคนรอบข้าง
แต่เมื่อผ่านไปได้...แม้จะไม่สุขถาวร
แต่ผมเชื่อว่าไม่มีทุกข์ถาวรเกิดขึ้นอย่างแน่นอน
ฝากไว้สำหรับใครที่กำลังฝึกควบคุมอารมณ์
ฝากไว้สำหรับใครมีคนใกล้ชิดเป็นคนเจ้าอารมณ์



"อารมณ์ กับ อาการ" จัดการยังไงดี?
......................................
จะบอกว่าห้ามคนเรามีอารมณ์เลย
คงเป็นไปไม่ได้ ถ้าตราบใดเรายังไม่ตาย
บางอารมณ์เกิดจากสิ่งกระตุ้นภายนอก
บางอารมณ์ก็เกิดจากสิ่งกระตุ้นภายใน
มีอารมณ์ก็ไม่ได้หมายความว่า...
จะต้องมีอาการเสมอไป(พฤติกรรมที่แสดงออก)
การหลีกเลี่ยงการเกิดอารมณ์
ถ้าทำได้ยาก ก็ไม่ต้องทำก็ได้นะ
แต่การจัดการกับ "อาการ" นี่ซิจำเป็นเลย
เพราะความรุนแรงของอารมณ์มักจะเกิดจาก
การแสดงอาการ พฤติกรรมออกมากระทบต่อบุคคลอื่น
ไม่ว่าจะเป็นสีหน้า ท่าทาง คำพูด อากัปกิริยา ร่างกาย
ทำอย่างไรเราจึงจะหักห้ามใจไม่ให้แสดงอาการได้บ้าง
1. ชะลอความเร็วลงบ้างก็ดีนะ
อาจจะต้องหาลูกระนาดทางอารมณ์มาดักไว้บ้าง
เช่น คิดถึงผลที่จะเกิด คิดถึงคนที่เรารัก
ลองกัดฟัน กัดลิ้นให้อารมณ์ที่จะแสดงออกมา
ให้ออกมาข้างนอกช้าลงหน่อยไหม
ส่วนจะใช้วิธีคิดนาน เดินไปมาก็ได้นะ
2. ลด ละ เลิกบางเรื่องก็ดีนะ
เรื่องบางเรื่องที่เล็กๆทำได้ไม่ยาก
ลองฝึกระงับไว้บ้าง จะได้ไม่กลายเป็นนิสัยถาวร
3. เว้นจังหวะแสดงอาการบ้างได้ก็ดีนะ
อาการบางอาการของอารมณ์ไม่ต้องแสดงหมด
ในครั้งเดียวก็ได้นะ ทะยอยแสดงออกมาทีละนิดหน่อยก็พอ
บางครั้งรอจังหวะให้คู่กรณีแสดงอาการออกมาบ้าง
เพราะบางที่เราแสดงอาการเกินอารมณ์เขาและเรา
4. เก็บไว้แสดงวันอื่นบ้างก็ดีนะ
อาการบางอย่างของอารมณ์เก็บไว้แสดงบ้างก็ได้
เพราะบางทีแสดงได้ดี แสดงได้คมกว่าแสดงทันที
5. เก็บอาการได้จะดีมาก
ต้องคิดว่าหากเรามีอารมณ์แล้วเราเก็บอาการได้
เหมือนนักมวยที่โดนต่อยแล้วเก็บอาการ จะทำให้
คนต่อยรู้สึกท้อไปเองครับ
อยากจะบอกว่า "อารมณ์" ไม่มีพิษภัยอะไรเท่าไหร่หรอก
โดยเฉพาะกับคนอื่น อาจจะกัดกินตัวเราเองภายในเท่านั้น
แต่ "อาการ" ของอารมณ์นี่แหละที่จะไปทำร้ายคนอื่น
ณรงค์วิทย์ แสนทอง



หัวหน้าเจ้าอารมณ์...จัดการยังไงดี?
,.,.,.,.,.,.,.,.,.,.,.,.,.,.,.,.,.,.,.,.,.,.,.
ให้คิดว่า...ก็ดีนะก่อนเลย
- ดีนะที่ในหน่วยงานเรา
มีคนเจ้าอารมณ์แค่คนเดียวคือ "หัวหน้า"
- ดีนะที่เราจะได้ฝึกสติโดยไม่ต้องไปวัด
- ดีนะที่เราไม่มีโอกาสแสดงอารมรณ์
(แค่รับก็แย่แล้ว)
- ดีนะที่อารมณ์เจ้านาย
ทำให้ลูกน้องรักกัน
ต้องถามว่าระหว่าง
การไปแก้ไขอารมณ์เจ้านาย
ซึ่งอาจจะเป็นสัน_านไปแล้ว
กับการจัดการกับอารมณ์ของเราเอง
อะไรง่ายกว่ากัน
ถ้าตอบว่าจัดการกับอารมณ์ของเรา
รอไรหละ เริ่มเลยซิครับ
เทคนิคง่ายๆคือ
หาเรื่องให้เจ้านายด่า
เมื่อเจ้านายหงุดหงิดใคร
กรุณาพาตัวเองเข้าไปอยู่ใกล้ๆ
จะได้โดนสะเก็ดระเบิดทางอารมณ์
เพื่อสร้างปมความผิดในใจเจ้านาย
เพราะคนเราจะสำผิดเมื่อพายุอารมณ์
ผ่านพ้นไปไม่ช้าก็เร็ว
และความผิดนั้นจะติดตัวเขาตลอดไป
เพียงแต่คนที่เป็นหัวหน้า
มักจะไม่แสดงออกโดยการขอโทษ
แต่อาจจะชดเชยความรู้สึกผิดนั้น
ด้วยวิธีอื่น เพราะคำด่าซื้อคืนไม่ได้
เมื่อเราทำอะไรผิดพลาด
เจ้าอาจจะมีส่วนลดทางอารมณ์
ให้เราจากการที่เคยด่าไปล่วงหน้าแล้ว
ถ้าอารมณ์เขา(หัวหน้า) เอาอารมณ์เรายังไม่อยู่
ลองคิดอีกมุมซิครับว่า....
"เราเองเคยทำผิดกับหัวหน้าบ้างหรือปล่าว"
เช่น
- เคยทำงานแบบลวกๆขี้เกียจๆ
- เคยอู้งาน ขาดงาน ลาป่วยทางการเมือง
- เคยวางยา(ตั้งใจหรือไม่ตั้งใจ)ข้อมูลให้หัวหน้า
เข้าไปประชุมแล้วโดนที่ประชุมสับเละออกมา
- เราทำผิด แต่หัวหน้ารับผิดแทนเรา
- ฯลฯ
ถ้าเราเคยทำอะไรผิดกับหัวหน้า
และเรายังไม่เคยขอโทษหัวหน้า
ก็เอาตรงนี้มาเป็นส่วนลดสำหรับอารมณ์หัวหน้าบ้างก็ได้นะ
ใครมีเทคนิคดีๆในการทำงานกับหัวหน้าเจ้าอารมณ์ รบกวนมาแชร์ด้วยครับ



คนใจเย็น
แม้จะไม่สามารถเอาชนะคนใจร้อนได้ทั้งหมด
แต่คนใจร้อนก็ทำอะไรคนใจเย็นไม่ได้
......................................
โดนใครด่ามา
เรามี 3 ทางเลือกคือ
1. ด่ากลับทันที(ไม่ต้องคิด)
2. ด่ากลับภายในเวลาที่กำหนด(ขอเวลาคิดคำก่อน)
3. เก็บไว้ด่าในภายหลัง(ขอกลับไปวางแผนก่อน)
หากเราเลือกด่ากลับทันที
เราก็มีทางเลือก 3 ทาง
1. ด่ากลับเท่ากับที่รับมา(สมศักดิ์ศรี)
2. ด่ากลับมากกว่าเดิม(เกทับกลับไป)
3. ด่ากลับเล็กน้อยพอให้มีรสชาติ(แค่บอกว่ารู้สึกนะเฟ้ย)
หากเราเลือกด่ากลับภายในเวลาที่กำหนด
เรามีทางเลือก 3 ทาง
1. ด่ากลับด้วยอารมณ์เหมือนกัน
2. ด่ากลับด้วยข้อมูลข้อเท็จจริง
3. ด่ากลับด้วยความคิดเห็นเชิงสั่งสอนแนะนำ
หากเราเลือกด่ากลับในภายหลัง(อาจจะเป็นชาติหน้า)
เรามีทางเลือก 3 ทางเช่นกัน
1. ไม่ด่าเลย ช่างมันเถอะ
2. รอจังหวะทบต้นทบดอกทีเดียวซะใจดี
3. รอให้คำด่าหมดอายุไปเอง
หากใครเจอใครด่า
ก่อนจะตัดสินใจลองอ่านแนวทางทั้งสามข้อสามทางนี้ก่อน
นะครับ ว่าเรื่องนั้นเวลานั้น เราควรจะเลือกทางไหนดี
(กว่าจะอ่านจบ เขาเดินหนีไปแล้ว สุดท้ายไม่ต้องด่า 555)
ณรงค์วิทย์ แสนทอง



ยุคของการเปรียบเทียบเพื่อเลือกเริ่มหมดไป
.......................................................
สมัยก่อนจะเลือกทำ เลือกซื้อ เลือกเป็น อะไร
เรามักจะเปรียบเทียบว่าอะไรดีกว่ากัน
แต่พอมาถึงยุคนี้
ยุคของนวัตกรรม ยุคของความหลากหลาย
ทำให้การเปรียบเทียบในบางเรื่องหมดความสำคัญลงไป
เพราะหากมัวแต่เปรียบเทียบมากเกินไป
เราอาจจะได้สิ่งที่ดีกว่า(ระหว่างคู่เปรียบเทียบ)
แต่เราอาจจะไม่ได้สิ่งที่ดีที่สุดสำหรับคุณค่า
หรือสิ่งที่เราต้องการจริงๆ
เนื่องจากพอเปรียบเทียบแล้ว
เราจะตกหลุมพรางของการเปรียบเทียบเสมอ
ว่าอะไรดีกว่า ถูกกว่า เยอะกว่า นานกว่า ฯลฯ
โดยลืมไปว่าสิ่งที่เรากำลังจะเปรียบเทียบนั้น
มันอาจจะไม่สำคัญอะไรสำหรับเรามากก็ได้
อยากจะฝากบอกว่า
"อย่ามัวแต่เสียเวลาเปรียบเทียบอยู่เลย
แต่จงเอาเวลาไปสรรหาสิ่งที่มีคุณค่าที่ตรงกับที่เราต้องการจะดีกว่า"



ชีวิต...อย่าผิดโหมด
ไหนบอกว่าวิ่งเพื่อออกกำลังกาย
แต่วิ่งไปวิ่งมาจะกลายเป็นนักกรีฑาซะงั้น
ไหนบอกว่าทำงานหนักเพื่อครอบครัว
แต่ผ่านไปหลายปีดูเหมือนทำงานเพื่อตัวเองมากกว่า เพราะไม่มีเวลาให้ครอบครัวในเวลาที่ครอบครัวต้องการ
ไหนบอกว่าเล่นกอล์ฟเพื่อเข้าสังคม สร้างเครือข่าย
แต่ที่ไหนได้เล่นอยู่ก๊วนเดิม ไม่มีมีรายได้จากเครือข่ายคนตีกอล์ฟเลย มีแต่เสียตังค์
ไหนบอกว่าเข้าวัดไปปฏิบัติธรรม
แต่ที่ไหนได้กลายเป็นติดดีหลงธรรมซะงั้น
ไหนบอกว่าจะซื้อรถมาหารายได้เสริม
แต่มีแต่ค่าใช้จ่ายเสริม อย่าว่าแต่เอาไปรับจ้างเลย เมียขนของเยอะ ยังเหล่ๆกลัวรถจะเป็นรอย
ไหนบอกว่าออกจากงานประจำมาทำธุรกิจส่วนตัว เพื่อจะได้มีเวลาอยู่กับลูก
แต่..หนึ่งปีผ่านไปลูกไม่เคยเห็นหน้าเลย
ไหนบอกว่าทริปนี้เที่ยวแบบชิวๆ
แต่...ทำไมเหยียบ 130 ตลอดเส้นทาง เหมือนกำลังนัดใครไว้ที่ปลายทาง
งง
ไหนบอกว่าอยากมีครอบครัวที่อบอุ่น
แต่อารมณ์ขุ่นทั้งวัน
ไหนบอกว่าอยากมี Passive income
แต่เห็นยังไม่เลิกผ่อนเลย ผ่อนรถ บ้าน ทีวี ตู้เย็น มือถือ
ฯลฯ
นี่เป็นเพียงตัวอย่าง
ที่คนเราใช้ชีวิตผิดโหมดของเป้าหมายที่ตั้งไว้ อาจจะเป็นเพราะสังคม สภาพแวดล้อม หรือใจไม่มั่นคงพอก็ได้
ลองถามตัวเองดูว่าตอนนี้เราใช้ชีวิตในโหมดที่เหมาะสมหรือไม่












เทคนิคการคั่วคน #11
"เริ่มต้นจากภาษาเขาก่อนใช้ภาษาเรา"
หากฝรั่งทักทายเราด้วยคำว่า "สวัสดี"
เราจะรู้สึกดีมาก ทั้งๆที่เขาพูดไทยไม่ชัด
เช่นเดียวกับการคั่วคน
เราจะเริ่มต้นจากภาษาของเขา
จนเขาเข้าใจสิ่งที่เราต้องการสื่อ
แล้วเราค่อยๆนำเขาเข้ามาเรียนรู้ภาษาของเรา
อย่าไปคิดว่าสิ่งที่เราพูดเป็นเรื่องง่าย
เพราะบางครั้งคำพูดง่ายๆแต่เป็นภาษาของเรา
เขาอาจจะไม่เข้าใจเลยก็ได้
ปกติแล้วผมจะคุยกับเขาโดยใช้ภาษา
และบริบทของชีวิตเขาเป็นหลัก
เมื่อมั่นใจแล้ว ผมก็ค่อยบอกเขาว่าภาษาชาวบ้าน
ภาษาสากล เขาพูดว่าอะไรกัน
เช่น ผมจะไม่เริ่มต้นพูดคำว่า passive income
กับคนธรรมดา แต่จะพูดว่า
มีรายได้อะไรบ้างที่ลงทุนครั้งเดียวแล้วกินยาวได้
คล้ายๆกับบ้านเช่า ให้เขาเช่าที่ ฯลฯ
พอเขาเข้าใจแล้ว ก็ค่อยมาคุยภาษาของเราหรือ
ภาษาสากลที่คนสมัยใหม่เขาพูดกัน
ผมจะไม่พูดคำว่า "คุณค่า" หรือ Value
จนกว่าเขาจะเข้าใจว่าชีวิตเขาเห็นอะไรสำคัญที่สุด
เงิน งาน สุขภาพ ครอบครัว ฯลฯ
เมื่อเขาเข้าใจแล้วก็ค่อยๆบอกเขา
สิ่งที่คุณเลือกไม่ว่าจะมีปัญหาอุปสรรคมากแค่ไหน
สิ่งนั้นเขาเรียกว่า "คุณค่า" คือคุณให้ค่ากับมันมากกว่าสิ่งอื่น
และสุดท้ายก็ค่อยคุยกันว่า "คุณค่า"
การถอดเอาหลักการ โมเดล ประสบการณ์เรา
แล้วย้อนไปเริ่มต้นจากบริบทของชีวิตเขา
จะช่วยป้องกันความสับสนมึนงง
อีกทั้งเขาจะเรียนรู้เรื่องใหม่ๆโดยไม่รู้ตัว
เมื่อเรียนจบก็ค่อยเฉลยว่าสิ่งนั้นคืออะไร
วิธีนี้ผมใช้แล้วเวิร์คครับ ลองนำไปใช้กันดูครับ



เทคนิคการคั่วคน #10
"ช่วยคิด ช่วยคัด ช่วยค้าน"
.......................................
หากคนยังคิดไม่ออก
ว่านอกจากที่เขารู้ เขาเห็น
เพราะประสบการณ์เขายังน้อย
มุมมองของเขายังแคบ
ความคิดของเขายังไม่เปิด
ความเชื่อของเขายังมีกรอบ
เราต้องทำให้เขารู้ว่าสิ่งที่เขาคิดฝันนั้น
ครอบคลุม ครบถ้วนแล้วหรือยัง
ยังมีอะไรอีกไหม ที่เขาควรรู้ก่อนการตัดสินใจ
เราก็ควรช่วยเขาคิด
ช่วยแนะนำทางเลือกเพิ่มเติมให้เขา
แนะนำบุคคล แหล่งข้อมูลให้เขา
หากเขายังไม่รู้ว่าจะคัดเรื่องไหนออก
เราควรจะช่วยแนะนำเทคนิคการคัด
โดยการช่วยกำหนดกฎกติกาในการคัดเลือก
เป้าหมายในชีวิต เช่น
เป้าหมายนั้นถ้าทำงานประจำทำได้ไหม
เป้าหมายนั้นถ้าเปลี่ยนงานใหม่จะได้ไหม
เป้าหมายนั้นถ้าทำอาชีพอิสระจะเป็นไปได้ไหม
เป้าหมายนั้นมีความเสี่ยงที่รับได้หรือไม่
ฯลฯ
หากเขาเลือกเป้าหมายแล้ว
เรามีหน้าที่ทำให้เขาไม่หลง ไม่หลุด
ตอบได้ทุกคำถาม เพื่อป้องกันปัญหา
หากเขาเถียงเราได้ทุกมุมทุกประเด็น
แสดงว่าเป้ามั่นคง เป้ามีความหมาย
ดังนั้น บทบาทของคนคั่วคน
คือการร่วมรับผิดชอบชีวิตเขา
ดั่งเราเป็นญาติเรา เราเป็นญาติเขา
คนคั่วจึงไม่ใช่งาน แต่เป็นหน้าที่ของเพื่อนมนุษย์



เทคนิคการคั่วคน#9
"เหลาดินสอต้องใช้ของมีคม"
.........................................................
เราจะใช้ยางลบเหลาดินสอคงไม่คม
เราจะใช้ฟองน้ำเหลาดินสอคงไม่ได้
เราจะต้องใช้ของแข็งของมีคมเหลาดินสอ
อาจจะเป็นมีด หรือกบเหลาดินสอ
คนบางคนก็เช่นกัน
การที่เราจะเหลาความเชื่อ ความคิดให้คม
เราอาจจะต้องใช้ของแข็ง เช่น
คำถามที่กระทบความเชื่อ กระแทกความคิด
กระเทือนความรู้สึก
ทำให้เปลือกไม้ที่ห่อหุ้มอยู่หลุดออกไป
เหลือแต่แก่นข้างในของจิตใจ ความคิด
แต่พอเอาเปลือกไม้ออกแล้ว
เจอแก่นของความคิด คุณค่าของชีวิต
เราก็อาจจะต้องค่อยๆละเมียดละไม
ในการค่อยๆใช้ของแข็งเหลาให้แหลมคม
และสวยงาม
ในขั้นตอนนี้ เราจะต้องระมัดระวังให้ดี
เพราะหากใช้แรงเกินไป มากเกินไป
อาจจะทำให้แก่นของชีวิต(ไส้ดินสอ)แตกหักได้
การคั่วคนก็เช่นกัน
แม้เราจะใช้คำพูด คำถาม การประชดประชัน
เพื่อกระเทาะเปลือกของชีวิตออกก็จริง
แต่ใช้ได้แค่บางสถานการณ์ บางเวลา บางช่วง
เมื่อถึงจุดที่เจอคุณค่าของชีวิตแล้ว
เราจะต้องระมัดระวังและค่อยๆเหลาให้ละเอียดขึ้น
ลองนำไปใช้ดูนะครับ เผื่อมีประโยชน์บ้าง



คั่ว....ไม่ใช่เรื่องใหม่อะไรเลย
คั่วถั่วคั่วงา...ทุกคนรู้จัก
คั่วเป็นแค่คำๆหนึ่งที่ยืมมาใช้กับการให้คำปรึกษาคน
การใช้คำว่า "คั่ว"
แค่อยากจะเตือนใจคนที่ร่ำเรียนอะไรต่อมิอะไรมาเยอะ
ให้ย้อนกลับมาคิดดูว่า
สมัยเด็กๆเราดำเนินชีวิตด้วยอะไร
=>สัญชาตญาณใช่ไหม
แล้วอยู่ได้ไหม
ก็อยู่ได้นะ แต่อาจมีอะไรบางอย่างที่ยังไม่ดี
เติบโตมาหน่อยเราดำเนินชีวิตด้วยอะไร
=>จิตวิญญาณ
แล้วอยู่ได้ไหม
ก็อยู่ได้นะ แต่อาจจะมีอะไรบางอย่างที่ยังไม่ดี
พอมาถึงตอนนี้เราดำเนินชีวิตด้วยอะไร
=> วิชาการ เครื่องมือสมัยใหม่
มาถึงตรงนี้แหละที่ทำให้คนลืมสัญชาตญาณ
ลืมจิตวิญญาณ มายึดหลักวิชาการเพียงอย่างเดียว
ใครเชี่ยวชาญอะไรด้านไหน
ก็ใช้ความเชี่ยวชาญนั้นดำเนินชีวิตตัวเอง
แถมยังชี้นำชีวิตคนอื่นด้วยความเชี่ยวชาญของตัวเอง
ผมจึงอยากใช้คำว่า "คั่ว"
ทำหน้าที่เหมือนเนินลูกระนาดที่อยู่บนถนน
คอยทำหน้าที่ชะลอความเร็วของคนขับรถ
คอยทำหน้าที่เตือนสติว่าอย่างขับรถเร็วเกินไปอันตราย
การคั่วคือการทำให้คนลดตน ลดตัว
ลืมวิชาการที่เชี่ยวชาญเฉพาะด้านไปชั่วขณะ
แล้วกลับมาเริ่มต้นตั้งคำถามกับชีวิตใหม่
จากสัญชาตญาณและจิตวิญญาณของการเป็นคน
ถ้าใช้แค่สัญชาตญาณก็ตอบโจทย์ชีวิตได้ก็จบ
ถ้าสัญญาตญาณไม่พอต้องใช้จิตวิญญาณด้วยก็ไม่เป็นไร
หากใช้สองอย่างนี้ก็ตอบโจทย์ชีวิตได้แล้วก็พอ
แต่ถ้ายังตอบโจทย์ยังไม่ได้
ก็ลองดูซิว่าวิชาการอะไรบ้างที่เรารู้มาเรียนมา
จะมาช่วยแก้ปัญหาที่สัญชาตญาณและจิตวิญญาณแก้ไม่ได้
เหมือนแม่เลี้ยงลูก
ถ้าแม่เลี้ยงลูกด้วยวิชาการนำ
ลูกอาจจะกลายเป็นหุ่นยนต์ เป็นแค่สินค้า
อยากให้เลี้ยงลูกด้วยสัญชาตญาณความเป็นแม่ก่อนดีไหม
หากสัญญาตญาณยังไม่ดีพอ ก็ใช้จิตวิญญาณก่อนดีไหม
หากสองอย่างนี้เลี้ยงลูกได้ดีระดับหนึ่ง แต่เราอยากจะให้ดีกว่านี้
ก็ลองไปดูซิว่ามีวิชาการอะไรบ้างที่ช่วยเราได้
จึงอยากจะฝากถึงผู้เชี่ยวชาญในสาขาอาชีพต่างๆว่า
ลองเริ่มต้นทุกอย่างด้วยสัญชาตญาณก่อนดีไหม
อย่าไปเอาวิชาการที่เราเชี่ยวชาญเป็นตัวนำ
มิฉะนั้น โลกนี้จะวุ่นวายเพราะวิชาการนำวิชาคน
ด้วยความปรารถนาดีจากคนที่ไม่ค่อยมีวิชาการครับ



เทคนิคการคั่ว #8
"โยนระเบิดเวลาเข้าไปทิ้งไว้ในใจ"
ความเครียดเกิดขึ้น ตั้งอยู่ อยู่นาน
ความสุข เกิดขึ้น ตั้งอยู่ ดับไปไม่นาน
บางทีเวลาเราคุยเรื่องดีๆ
คุยเรื่องง่ายๆ คุยเรื่องที่ไม่มึนงง
กลับไปก็ลืมง่าย
เหมือนกับการที่เราตอบคำถาม
"อะไรเอ่ย" แล้วเราตอบได้
หรือคนถามเฉลยเร็ว
เราก็จำแป๊บเดียว เดี๋ยวก็ลืม
แต่เมื่อไหร่เราตอบคำถามใครไม่ได้
แล้วเขาก็ไม่เฉลย
คำถามนั้นจะคาหัว คาใจอยู่นาน
บางคนเอาไม่ออกเลยจนกว่าจะรู้ว่า
คำตอบคืออะไร
ผมใช้เทคนิคนี้ในการคั่วคน
เพราะได้ผลดีมากเลยครับ
เหมือนกับหนังจีนที่ชอบจี้จุดหรือวางยาพิษ
แล้วบอกว่าหากหายาถอนพิษไม่ได้ภายในกี่เพลา
ชีวิตจะหาไม่หรือพิการ
คนที่โดนยาพิษเข้าไปจะกลับไปพร้อมกับการระวังตัว
คิดว่าจะหายาถอนพิษจากไหน เมื่อไหร่ อย่างไร
คนบางคนคุยจบในตอนเดียว
ไม่ทำให้ชีวิตเขาเสียว(สันหลัง)อะไร
แต่หากเราวางยาพิษทางใจกลับไป
เขาจะคาใจไปอีกนาน และจะใช้สติ
ในการคิด ไตร่ตรองหาคำตอบไปหลายวัน
ตัวอย่างเช่น ผมถามว่า
"คุณรักลูกวันละกี่บาท"
"ชั่วโมงไหนของวันที่ต้นทุนชีวิตคุณแพงที่สุด"
"บริษัทขอให้คุณมาทำงานหรือคุณมาขอเขาทำงาน"
"ทำไมเราทำร้ายทางอารมณ์กับคนที่รักเรา แต่เรากลับให้อภัยกับคนที่เราไม่เคยรู้จัก ไม่เคยมีบุญคุณกันมาก่อน"
ฯลฯ
คำถามเหล่านี้
คนถูกถามมักจะตอบทันทีทันใดไม่ได้
เพราะเป็นคำถามที่ไม่ได้วัด IQ หรือความฉลาด
แต่วัดความสุขุม วัดสติ วัดความรู้สึก ทัศนคติ
ใครจะนำเอาเทคนิคนี้ไปใช้ก็ยินดีนะครับ



เทคนิคการคั่วคน #7
"เราแค่ช่วยค้นหาได้ แต่...ไม่ต้องช่วยเลือกให้"
ถ้าลูกเรา เพื่อนเรา ญาติเรา
ต้องการซื้อสินค้าสักอย่างทางออนไลน์
เราสามารถช่วยเขาได้หลายทางมาก เช่น
ช่วยเขาหาสินค้า
แนะนำคนที่น่าจะช่วยเขาได้
แต่...เราจะไม่เข้าไปช่วยเขาเลือก
ว่าควรจะซื้อจากเวบไหนดี อันไหนดี
หลายครั้งที่ผมคั่วคนบางคน
เขาจะไม่สามารถก้าวข้ามปัญหาอุปสรรคได้
หากเราไม่ยื่นมือไปช่วยเขา ไม่ลงไปช่วยเขา
เหมือนรถที่เครื่องยนต์ดับสตาร์ทไม่ติด
มีทางเดียวที่จะติดได้คือต้องมีคนช่วยเข็น
ให้รถยนต์เคลื่อนไปข้างหน้า พอถึงจุดๆหนึ่ง
คนขับสามารถสตาร์ทเครื่องได้
ชีวิตคนก็เช่นกัน คนคั่วคน
บางครั้งต้องทำหน้าที่เข็นรถชีวิตเขา
ให้เคลื่อนออกไปข้างหน้าสักระยะหนึ่งก่อน
หลังจากนั้นเมื่อเขาอยู่ในความเร็วระดับหนึ่ง
เขาสามารถดึงเอาศักยภาพที่อยู่ในตัวเขาออกมาใช้ได้
ผมไม่ค่อยสนใจว่าบทบาทเราคืออะไร แค่ไหน
ผมสนใจแค่ว่าเราจะช่วยอะไรเขาได้แค่ไหน อย่างไร
คำว่ามากไป น้อยไป ผมคิดว่าเราพอรู้ได้ไม่ยาก
เช่น เมื่อเราเข็นรถยนต์จนเขาสตาร์ทติดแล้ว
ผมคิดว่าคงไม่มีคนเข็นคนไหนจะเข็นต่อไปอีก
หรือคงไม่มีใครหยุดเข็นหากคนขับยังไม่ได้สตาร์ทรถ



ทคนิคการคั่วคน #6
"อย่าตั้งธงก่อนที่จะเห็นทาง"
เวลาคุยกับใคร หากเรายังรู้ไม่จริง
ยังไม่ต้องตั้งธงเรื่องเป้าหมาย เรื่องเวลา
ปล่อยให้สถานการณ์ตกผลึกของมันเอง
เคยเห็นคนต่างจังหวัดคุยกันไหม
เวลาเขาเจอกัน เขาหยุดคุยกัน
ไม่เคยมีใครกำหนดวาระว่าจะคุยกันนานแค่ไหน
แต่พอถึงจุดๆหนึ่งเขาก็แยกย้ายกันเอง
ไม่เหมือนคนเมืองที่ชีวิตมักจะถูกกำหนดด้วยเวลา
ทุกอย่างจะต้องทำในเวลานั้นเวลานี้ตลอดเวลา
สุดท้ายชีวิตถูกตีกรอบด้วยเวลาเสมอ
สิ่งที่ได้มักจะขาดคุณภาพ ได้แต่ประสิทธิภาพ
ดังนั้น เวลาผมคั่วคนผมไม่เคยกำหนดเรื่องกรอบเวลา
ว่าจะต้องใช้เวลาเท่าไหร่ นานแค่ไหน จบเมื่อไหร่
ผมปล่อยให้การพูดคุยใหลไปเรื่อยๆตามธรรมชาติ
เหมือนกระแสน้ำปล่อยมันใหลไปเมื่อถึงจุดๆหนึ่ง
มันจะหยุดใหลเอง เช่น ใหลไปลงในอ่างน้ำที่ต่ำที่สุด
เวลาคุยกับใครก็ไม่เคยตั้งกรอบว่า
จะต้องเริ่มต้นที่จุดไหนตามโมเดลไหน
จุดเริ่มตรงไหนปล่อยให้มันเกิดขึ้นเองโดยธรรมชาติ
บางคนเริ่มที่เป้าหมายแล้วย้อนกลับมาวิธีการ
บางคนเริ่มที่วิธีการแล้วมาหาเหตุแล้ววกไปเป้าหมาย
ฯลฯ
จะเริ่มที่ไหนจบที่ไหน ปล่อยให้เป็นไปตามสถานการณ์
ของแต่ละคน เราแค่คอยเก็บประเด็น เชื่อมโยงประเด็น
แล้วคอยปรับจูนเรื่องราวให้คมชัดมากขึ้นเท่านั้น
เมื่อได้ข้อมูลชัด เห็นเส้นทางชัด
ก็ค่อยมากำหนดเป้าหมายกันว่า
แท้ที่จริงแล้วคนๆนั้นต้องการอะไร เท่าไหร่ เมื่อไหร่
เพราะอะไร ถ้าไม่ได้แล้วชีวิตจะเป็นอย่างไร
เราจะไม่รีบร้อนกระโดดข้ามชีวิตของเขาไป
ถ้าตราบใดที่เรายังรู้เขายังไม่หมด
เรายังไม่กำหนดเป้าหมายยืนยันเป้าหมาย
ตราบใดที่เราและเขายังมองไม่เห็นเส้นทางที่จะไป



สุขสมดุลคือสุขแท้ที่เท่าเทียม
ถ้าสุกด้านเดียว อีกด้านหนึ่งไม่สุกก็เรียกว่า
"สุกๆดิบๆ"
ถ้าสุกทุกด้านแต่สุกมากเกินไปก็เรียกว่า
"ไหม้เกรียม"
สิ่งที่เราต้องการคือ
สุกทุกด้าน
ยังไม่พอ
ต้องสุกทั่วสุกจริง
ชีวิตเราก็เช่นกัน
อย่าพยายามวิ่งหา "ความสำเร็จ"
มากกว่า ดีกว่า เร็วกว่า
เพราะอาจจะสุขเพียงด้านเดียว
อีกหลายด้านดิบ
จงทำให้ชีวิตมีความสุขสมดุล
ในทุกช่วงเวลา ไม่ว่าช่วงนั้นจะสำเร็จหรือไม่ก็ตาม
หากเราสร้างสุขสมดุลได้ ย่อมดีกว่า
คนจนก็สุขสมดุลแบบคนจนได้
คนเจ็บก็สุขสมดุลแบบคนเจ็บได้
ฯลฯ
และเราหละ...ตอนนี้เราสุขสมดุลแบบไหนกัน?
คิดแล้วไม่อยากเก็บไว้คนเดียว



เทคนิคการคั่วคน#5
"ใช้ศรัทธาเป็นอาวุธนำ"
........................................
เมื่อวานเด็กน้อยคนหนึ่งวิ่งเล่นซุกซน
คุณยายก็ยังตีก้นอยู่เลย
มาวันนี้เด็กน้อยคนนั้นกลายเป็นสามเณรน้อย
คุณยายกลับมานั่งยกมือไหว้สามเณรน้อย
อะไรทำให้คุณยายเปลี่ยนพฤติกรรม
ก็เพราะ...คุณยายศรัทธาในผ้าเหลือง
ทำไมคุณยายไม่ไหว้ผ้าเหลืองที่วางขาย
เพราะคุณยายศรัทธาในพระพุทธศาสนาไง
จากตัวอย่างนี้จะบอกว่า
คนที่จะไปคั่วคนอื่น
ถ้าเรามีหรือเราสร้างศรัทธาในเรื่องใดเรื่องหนึ่งได้
คนมักจะศรัทธาเราเกือบทุกเรื่อง
เมื่อเรารู้ว่าศรัทธาคืออาวุธนำที่จะเปิดทาง
ให้เราเข้าไปนั่งในใจของคนอื่นได้
เราก็ต้องมาค้นหา หาวิธีการสร้างศรัทธาให้เกิดขึ้น
บางครั้งศรัทธา...เกิดจากเราเติมเต็มเขาบางเรื่อง
บางครั้งศรัทธา...เกิดจากเราเป็นตัวอย่างให้เขาในบางเรื่อง
บางครั้งศรัทธา...เกิดจากเรามีบางอย่างเหนือกว่าเขา
บางครั้งศรัทธา...เกิดจากเราให้โอกาสเขา
บางครั้งศรัทธา....เกิดจากเราให้อภัยเขา
บางครั้งศรัทธา....เกิดจากเราเป็นตัวเชื่อมเขากับคนอื่น
บางครั้งศรัทธา....เกิดจากคนที่เขาศรัทธามาศรัทธาเรา
ฯลฯ
ศรัทธาบางครั้งไม่ได้เกิดจากฝีมือเพียงอย่างเดียว
ศรัทธาบางครั้งไม่ได้เกิดจากใบรับรอง
ศรัทธาบางครั้งไม่ได้เกิดจากมีความรู้เหนือกว่า เก่งกว่า
ศรัทธาไม่จำเป็นว่าเราต้องมีอะไรเหนือกว่าเขาทุกอย่าง
ผู้ใหญ่ศรัทธาเด็กได้ เด็กศรัทธาเด็กด้วยกันก็ได้
ขึ้นอยู่กับอะไรคือตัวสร้างศรัทธาระหว่างเรากับเขา
และอย่าลืมว่า...
"ศรัทธาเราที่มีต่อเขาก็สร้างศรัทธาที่เขามีต่อเราก็ได้นะครับ"



เทคนิคการคั่วคน #4
"จงทำตัวเหมือนเราเป็นเขา ก่อนจะกลับมาเป็นเรา"
....................................................
เมื่อไหร่ที่เราเจอคนที่มีชีวิตเหมือนเรา
เราจะเข้าใจเขาได้ดีมาก
เช่นเดียวกันหากเราทำตัวเป็นเขาได้
เราจะเข้าใจเขาได้มากเช่นเดียวกัน
เทคนิคที่ผมใช้ในการคั่ว
อาจจะไม่เหมือนการโค้ชทั่วไป
เพราะผมต้องอินน์กับเรื่องของเขาตอนฟัง
ผมต้องรู้สึกเหมือนเขา
ผมต้องทำตัวเหมือนเข้าไปสิงอยู่ในร่างเขา
ผมต้องตีบทการแสดงเหมือนชีวิตเขา
ไปชั่วขณะ....หนึ่ง
เมื่อเข้าถึงความรู้สึกของชีวิตเขาแล้ว
ผมก็ถอดวิญญาณออกมาเป็นตัวเอง
ประมาณว่าเข้าไปสิงเพื่อเข้าใจ รู้สึกอย่างที่เขาเป็น
ไ่ม่ใช่อย่างที่เรารู้และเห็น
แล้วเอาความรู้สึกนั้นออกมา
เพื่อทำหน้าที่เป็นคนคั่วคนให้เขา
เอาความรู้สึกเขาออกมาแล้วสะท้อนกลับเข้าไปอีกครั้ง
แต่ตอนสะท้อนกลับเข้าไป
จะสะท้อนพร้อมข้อคิด มุมมอง คำแนะนำ
เพื่อให้เขารู้สึกว่าเราคือจิตอีกดวงหนึ่ง
อีกด้านหนึ่งของเขา
นี่คือเทคนิคที่อาจจะไม่เหมือนการโค้ชหรือจิตวิทยาการให้คำปรึกษา
ที่บอกว่าเราห้ามไปอินน์กับเรื่องของเขามากจนเกินไป
แต่การคั่วถ้าเราอินน์ได้มากเท่าไหร่
เราจะได้รู้สึกและเข้าใจเขามากเท่านั้น
แต่เราไม่ได้อินน์ไปตลอดเวลาตลอดชีวิต
เราอินน์เฉพาะตอนเก็บข้อมูล เก็บความรู้สึกเท่านั้น
หลังจากนั้นเราออกมาทำบทบาทของคนคั่วครับ



เทคนิคการคั่วคน #3
"สะท้อนให้สะอึกเจาะลึกถึงขั้วหัวใจ"
...................................................
คนเราเปลือกค่อนข้างหนา
โดยเฉพาะคนที่ผ่านความสำเร็จมาเยอะ
ยิ่งสำเร็จเยอะ เปลือกนอกยิ่งหนา
เปลือกมีไว้ห่อหุ้มความสำเร็จที่เคยมี
เวลาคุยหรือใช้คำถามแบบพื้นๆ
คุยแบบเกรงใจ มักจะใช้ไม่ค่อยได้
เพราะมีดเราคมไม่พอที่จะเฉาะเข้าไปถึงข้างใน
"สะท้อนให้สะอึก"
คำๆนี้คงไม่ต้องบรรยายนะครับ
เช่น คุณจะทิ้งวิชาชีพที่เรียนมา ประสบการณ์ชีวิตที่มีมาทั้งหมด
แล้วไปเริ่มต้นจากศูนย์กับเรื่องใหม่ที่คุณไม่มีต้นทุนชีวิตอะไรเลย มันคุ้มแล้วเหรอ คุณมั่นใจไหมว่าเพื่อนคุณที่เขาชวนคุณนั้น เขาสำเร็จแล้วหรือยัง บอกผมหน่อยซิ?
คำพูดแนวนี้ผมชอบใช้กับคนที่ชอบมองข้ามสิ่งที่ตัวเองมี
แล้วมัวแต่ไปมองหา หลงใหลกับสิ่งใหม่ที่คนบางคนมาชักชวน
ถ้าพูดเอาให้แรงๆคือ
"คุณจะยอมตายในชาตินี้เพื่อไปเกิดใหม่ตามที่คุณฝันไว้ใช่ไหม ขนาดเกิดมาชาตินี้ยังทำได้ไม่ดี แล้วอะไรที่จะทำให้มั่นใจว่าถ้าคุณไปเกิดใหม่แล้วจะได้ดี บอกหน่อยซิ"
ถ้าเราเป็นนักมวยเราต้องหาจังหวะ
ออกหมัดฮุก อัปคัตให้เหมาะเหม็งเข้าปลายคางพอดี
นั่นแหละถึงจะเอาอยู่ คนแบบนี้หากเราออกหมัดมั่ว
เราจะหมดแรงไปเอง เพราะเขาแกร่งมากเกินไป
คนเป็นโรคหัวใจ ถ้ายังไม่เจ็บจี๊ดๆ
คงยังไม่ไปหาหมอ ยังไม่ระมัดระวังตัว
ยังไม่เห็นความสำคัญของการดูแลสุขภาพหรอก
บางครั้งต้องจัดหนักๆ เน้นๆถึงจะเอาอยู่
ถ้าเป็นแล้ว รู้แล้ว หมอสั่งให้ทำอะไรก็จะทำ



เทคนิคการคั่วคน #2
"หาจุดรักเขาก่อนเราจะคั่ว"
......................................
หากเราเริ่มต้นจากความรัก ความเมตตา
ไม่ว่าเราจะทำอะไรย่อมได้เปรียบไปเยอะมากแล้ว
เคยไหมที่เราไปร้านอาหารแล้วเห็น รปภ.
พนักงานโบกรถบางคนน่าสงสาร
ทั้งๆที่เราไม่เคยรู้จักเขามาก่อน
สงสารถึงขั้นให้เงินเขามากกว่าที่เคยให้
เคยไหมที่เราเพิ่งเจอใครบางคนครั้งแรก
แต่บังเอิญเป็นคนบ้านเดียวกัน โรงเรียนเดียวกัน
เคยทำงานบริษัทเดียวกัน ฯลฯ
แล้วเราจะสนิทสนมกับเขาเร็วมาก
คุยกันเหมือนรู้จักกันมาก่อน
นี่คือแนวคิดหนึ่งที่ผมนำมาใช้กับการคั่วคน
ทำลายปัญหาเรื่อง "เคมีไม่ตรงกัน"
เพราะแม้เคมีไม่ตรงกัน แต่เรามีกาวเชื่อม
ความสัมพันธ์ทางใจกันได้
อยากจะบอกว่าคนบางคนเจอหน้าครั้งแรก
ไม่อยากคุย ไม่อยากคบ ไม่อยากคั่ว
แต่พอผมหาจุดรักเขาได้ เช่น เขาเป็นนักเลง
อันธพาล พูดจาไม่เข้าหูคน ฯลฯ
แต่พอผมหาจุดรัก เช่น เขาคงเหมือนญาติผมคนหนึ่ง
ที่นิสัยแบบนี้ ไม่มีใครแนะนำให้คำปรึกษาเขาเลย
ทำให้ชีวิตเขาเดินไปในทางที่ผิด เหมือนคนที่ไม่ได้รูปซิปกางเกง
แล้วเดินในที่สาธารณะทุกคนเห็น แต่ไม่มีใครกล้าบอกเขา
เมื่อคิดเช่นนั้นผมก็คิดว่าเขาคือญาติผมคนนั้น
เปลี่ยนจากความไม่ชอบมาเป็นสงสาร
เปลี่ยนจากคนไม่รู้จักกลายมาเป็นญาติ
ลองนึกดูว่าถ้าเราไม่ชอบการทำอาหาร
เราจะทำอาหารอร่อยไหม ก็คงได้แค่ทำตามสูตร
ในหนังสือ ในเน็ต ไม่ใส่ใจ ก็แค่พอกินได้เท่านั้น
แต่ถ้าเราใส่ใจ เรารักการทำอาหาร อาหารที่ได้
แม้จะไม่อร่อยสู้เชฟโรงแรมแต่ก็สัมผัสถึงความใส่ใจได้
หากเรามีเทคนิคแบบนี้
เราจะคั่วคนได้ทุกคนทุกประเภท
เพราะความสงสาร ความเมตตา ความรัก
มักจะไร้ขอบเขต ไม่มีพรมแดนแบ่งใครออกจากเรา



เทคนิคการคั่วคน#1
"จงเข้าใจเขาแบบที่เขาเป็นไม่ใช่แค่ที่เราเห็น"
.....................................................
เวลาผมจะคั่วใครให้เจอเป้าหมายในชีวิต
สิ่งแรกที่ผมจะต้องทำคือรู้จักเขาให้เท่ากับหรือมากกว่า
ที่เขารู้จักตัวเขาเอง
เวลาผมนั่งคุยกับเขา ผมชอบจดบันทึกสั้นๆ
เพื่อให้เข้าใจที่มาที่ไปของชีวิตเขา
เก็บข้อมูลของชีวิตในด้านต่างๆ
ซึ่งผมสนใจวิธีคิด รูปแบบการดำเนินชีวิต
มากกว่าเนื้อหาที่เป็นประวัติว่าจบอะไรมา ทำอะไรมา
ในระหว่างที่นั่งฟังเขาเล่า ตอบคำถาม
ผมก็จะคอยดูว่าคนๆนี้น่าจะเป็นคนกลุ่มไหน
คนเก็บกด คนขาดความอบอุ่น คนหลงตัวเอง
คนถ่อมตน(ดูถูกตัวเอง) ขาดความมั่นใจ
เป็นคนคิดบวก มองโลกในแง่ดี ฯลฯ
เมื่อได้ข้อมูลเบื้องต้น แต่ความเข้าใจเขาระดับหนึ่ง
ผมก็อาจจะเริ่มตรวจสอบสิ่งที่ผมคิดโดยการสอบถาม
พูดคุยเรื่องที่เราเป็นคนนำคุย เพื่อให้มั่นใจว่า
ลักษณะที่เราคิดไว้ ใช่หรือไม่ เช่น ผมรู้สึกว่าคนๆนี้
รักการทำงานเพื่อคนอื่นมากกว่าเพื่อตัวเอง ผมก็อาจจะตั้งคำถามที่เขาต้องตัดสินใจเลือก(บังคับเลือก) ระหว่างสิ่งที่เขาทำเพื่อคนอื่นกับสิ่งที่เขาต้องทำเพื่อตัวเอง เช่น
ถ้าคุณทำงานนี้จนเสร็จและสุดท้ายคุณจะต้องเจ็บป่วย
จนทำงานต่อไม่ไหว คุณจะทำอย่างไร
บางคนกว่าจะเข้าใจต้องชวนคุยเรื่องอื่นไปเพลินไปก่อน
แล้วค่อยย้อนกลับมาหาชีวิต เพราะบางคนปิดซะมิดมองไม่เห็น อ่านไม่ออก บอกไม่ถูกก็มี ชวนคุยจนเขาสบายใจ เดี๋ยวทุกอย่างจะเปิดเผยออกมาเอง บางทีผมก็ต้องเปิดตัวเองก่อนเพื่อให้เขาไว้ใจ
หลายครั้งที่ผมรู้จักเขาลึกๆเพราะผมถามแบบย้อนศร
นั่นก็คือเอาข้อมูล เรื่องราวของเขามาตั้งคำถามย้อนกลับ
เช่น แล้วถ้าตอนนี้มีโอกาสให้เลือกแบบนั้นอีกครั้ง
จะเลือกเหมือนเดิมไหม เพราะอะไร
บางทีผมก็ใช้วิธีเขย่าขวดยา ถามอะไรกวนๆตรีน
เช่น ถ้าพรุ่งนี้คุณต้องตาย แล้วเรื่องนี้จะจบยังไง
คนเราถ้าไม่มีอารมณ์บ้างสมองไม่ค่อยแล่น
ถ้าไม่มีอารมณ์บ้าง มักจะใช้เหตุผลในการตอบ
เมื่อไหร่มีอารมณ์เจือปน คนมักจะพูดจากความรู้สึกมากกว่าความคิด
ลองดูคนที่ทะเลาะกันซิ พูดด่ากันไฟแลบ
ด่าโดยไม่ต้องมีสคริป ด่าโดยไม่ต้องเรียบเรียงความคิด
เพราะมันออกจากส่วนลึกๆๆๆมากของนิสัย 555
ดังนั้น การกวนตรีนให้ชีวิตเขาอยู่ไม่สุก
ก็เป็นเทคนิคหนึ่งที่ผมชอบใช้ และค่อนข้างเวิร์ค
แต่อาจจะต้องฝึกบ่อยๆเพราะบางคนแค่กวนนิดเดียว
กลายเป็นความขัดแย้งได้นะครับ
..............................................
กำลังคิดๆอยู่ว่าจะเปิดสอน "คนคั่วคน" ดีไหม
เผื่อจะได้มีทายาทคั่วไปคั่วคนอื่นๆต่อไป
เทคนิคการคั่วแบบบ้านๆอาจจะพอเป็นทางเลือก
ให้กับคนบางคนบางกลุ่มได้บ้าง...ดีไหม
อาจจะเป็นหลักสูตรที่ไม่มีใครรับรอง
ผมรับรองตัวเอง 555
..............................................



คำถามที่ 41
ถ้าคุณรู้สึกเครียดกับการทำตามเป้าหมายที่ตั้งไว้
คุณจะมีวิธีการจัดการกับความเครียดนี้ได้อย่างไร?
ตอนตั้งเป้า เรายังไม่เหนื่อย ไม่เครียด
เพราะเรายังไม่ลงมือทำจริง
แต่พอลงมือทำจริง เป็นไปได้ที่ทำไม่ได้ดั่งใจ
บางครั้งมีเรื่องอื่นแทรกที่ด่วนและสำคัญกว่า
ทำให้เราไม่สามารถทำตามที่วางแผนหรือกำหนดไว้
เมื่อนั้นความเครียดก็อาจจะมาเยือนได้
เมื่อความเครียดมาปัญญาจางลง ความเบื่อเข้าแทรก
โดยส่วนตัว ถ้าผมเจอความเครียดจากการที่
ไม่ได้ทำตามเป้าหมาย ผมก็จะใช้วิธีทำเครื่องหมาย
กากบาทลงในเช็คลิสต์เพื่อดูว่าที่เราไม่ได้ทำนั้น
เราจะเร่งหรือทดชดเชยวันอื่นได้ไหม และผมก็จะดูว่า
แม้เราจะทำไม่ได้ตามแผน มันจะทำให้กระทบต่อ
ความสำเร็จของเป้าหมายหรือไม่ ถ้าไม่ก็ไม่ต้องเครียด
ถ้ากระทบต่อเป้าหมายก็จะถามตัวเองดูว่า
แล้วเราจะขยับเป้า ลดเป้าได้ไหมเดือดร้อนอะไรไหม
บางครั้งถ้าเครียดมากก็อาจจะคิดว่า "ช่างมันเถอะ"
ไม่ได้ก็ไม่เป็นไร เพราะให้ความเครียดหายออกไปก่อน
พอความเครียดหายไปกลับมาคิดใหม่ ทำใหม่ก็ได้
และเผลอๆทำได้ดีกว่าเดิมอีก เพราะพอความเครียดออกไป
สติปัญญาก็เข้ามาแทนที่ คิดโน่นนี่แป๊บเดียวก็เจอทางออกแล้ว
แล้วเพื่อนๆมีเทคนิควิธีการจัดการกับความเครียดในการทำไม่ได้ตามแผนที่กำหนดไว้อย่างไรกันบ้างครับ รบกวนแบ่งปันด้วยครับ



การคั่วไม่ใช่การโค้ช
แต่เป็นกระบวนการ
- กระเทาะความเชื่อ
- กระแทกความคิด
- ให้กระเทือนไปถึงความรู้สึก
..........................................................
โดยวิธีการที่ใช้ความร้อนเพื่อ
- ทำลายเปลือกนอกของคน
- ทะลุเข้าไปทำให้เนื้อใน(ใจ)สุก
- เป็นการเขย่าชีวิตให้ตื่นจากความฝัน
- ไม่เน้นการเอาใจ ไม่นุ่มนวล ไม่ยกยอ
- เน้นการจัดหนักเพื่อให้รู้ว่าแก่นแท้จริงๆที่เหลืออยู่
แก่นแท้ของชีวิตที่อยู่ข้างในนั่นคืออะไร
...........................................................
สำหรับศาสตร์ที่นำมาใช้ในการคั่วคน
ไม่จำกัดว่าต้องเป็นศาสตร์ด้านใดด้านหนึ่ง
ใช้ได้ทุกศาสตร์ขึ้นอยู่กับความเหมาะสม
กับคนและสถานการณ์และคนที่ทำหน้าที่คั่ว
เป็นการผสมผสานศาสตร์อะไรก็ได้ ไม่ว่าเป็น...
- วิทยาศาสตร์
(ข้อมูลข้อเท็จจริงที่พิสูจน์ได้)
- พุทธศาสตร์
(รู้ได้ด้วยตัวเอง)
- ไสยศาสตร์
(พิสูจน์ยากแต่รู้สึกได้)
- ....สารพัดศาสตร์
.............................................................
การคั่วไม่จำกัดรูปแบบว่าต้องฟังแบบไหน
ถามยังไง แต่สิ่งสำคัญคือ
1. มีสัญชาตญาณและจิตวิญญาณ
ของการช่วยเหลือเพื่อนมนุษย์
โดยไม่เลือกว่าใครถูกชะตากับเราหรือไม่
เหมือนหมอพยาบาลไม่เคยเลือกรักษาไม่ว่าผู้บาดเจ็บจะเป็นทหารตำรวจหรือผู้ร้าย
2.หาจุดรัก สงสาร ผูกพันกับเขา
เพื่อให้เราช่วยเขาอย่างบริสุทธิ์ใจ เต็มที่เต็มใจ
3. ไม่สิ้นสุดบทบาทหน้าที่
สุดท้ายคือไม่ทอดทิ้งเขาไม่ว่าเขาจะไม่มาหาเรา
ไม่มาคุยปรึกษากับเราแล้วก็ตาม
ความสัมพันธ์ที่เกิดขึ้นเหมือนพ่อแม่กับลูก
ติดตามสอดส่องดูแลชีวิตเขาไป
หากเมื่อไหร่เขาแย่เราจำเป็นต้องยื่นมือเข้าไปช่วย
แม้ลูกโตแค่ไหนพ่อแม่ก็ยังห่วงใยเสมอ
ลูกได้ดีพ่อแม่ยินดีด้วย ไม่เคยทวงบุญคุณ
......................................................
การคั่วไม่มีค่า Fee ไม่ต้องมีค่าครู
ใครได้ดี ขอแค่ว่า
นำความรู้ที่ได้ไปช่วยเหลือผู้อื่นต่อ
หากสำเร็จเรื่องไหนก็เอาความสำเร็จนั้นไปแบ่งปันคนอื่นต่อ
ไม่ต้องย้อนกลับมาตอบแทนคนคั่ว
เพราะการตอบแทนย้อนกับมักจะมีการสิ้นสุดเสมอ
แต่การตอบแทนโดยการให้ต่อๆกันไปไม่มีวันสิ้นสุด
เหมือน Forward Mail หรือการแชร์ในเฟสบุ๊คส์
ไม่แน่วันหนึ่งสิ่งที่แชร์ไปอาจจะวนกลับมาหาคนคั่วก็ได้
ไม่ต้องคาดหวัง ไม่ต้องหวง ไม่ต้องกังวล
ทำตามสัญชาตญาณและจิตวิญญาณก็พอแล้ว
.....................................................
ประมาณนี้



คำถามที่ 39
รบกวนช่วยให้ข้อคิดสำหรับคนที่คิดจะซื้อรถหน่อยครับว่าต้องคิดถึงอะไรบ้างที่ควรจะซื้อรถมือสอง รถใหม่หรือไม่ควรซื้อครับ?
ตั้งแต่จบมาและทำงาน ผมตั้งใจเลยว่าผมจะไม่ซื้อรถยนต์ ผมจะรอรถประจำตำแหน่ง นั่นคือเป้าหมายผม และผมก็ทำได้จริงๆ ผมต้องทนเสียงแซวของพนักงานบนรถรับส่งพนักงานโรงงานว่า "พี่ๆเป็นถึงหัวหน้าทำไมมาขึ้นรถพนักงานคนอื่นเขาออกป้ายแดงกันหมดแล้ว" ผมก็รู้สึกเครียดสองสามนาที แต่ผมเห็นเพื่อนที่ออกรถป้ายแดงมาเพื่อให้สมศักดิ์ศรีกับตำแหน่งสุขสองสามนาทีตอนลูกน้องชมว่ารถสวย แต่เครียดไปยี่สิบสี่ชั่วโมงสามร้อยหกสิบห้าวันเพราะหนี้ผ่อนรถ
หลังจากมีรถขับคันแรกคือรถประจำตำแหน่ง เมื่อออกจากงานประจำมาผมก็ซื้อรถคันแรกเป็นของตัวเองเป็นรถมือสองครับ แต่ก่อนเวลาจะไปเที่ยวไหน ผมชอบเช่ารถเอาดีกว่า หมดเป็นครั้งๆดีกว่าเอาเงินมาจอดอยู่หน้าบ้าน 365 วัน จ่ายเฉพาะวันที่เราใช้ไปเที่ยวครับ
เพื่อนๆแต่ละท่านมีข้อคิด ประสบการณ์ในชีวิตเกี่ยวกับการซื้อรถกันบ้างหรือไม่ครับ รบกวนแบ่งปันให้กับคนที่คิดจะซื้อรถหน่อยครับ เผื่อว่าข้อคิดประสบการณ์ชีวิตเรา จะช่วยเขาได้บ้างครับ



คนไทยมีนิสัยดีมากอยู่อย่างหนึ่งคือ
เกรงใจ ให้เกียรติไม่อยากให้ใครเสียหน้า
แต่...คุณสมบัติข้อนี้ก็แฝงอยู่ด้วยข้อเสีย
คือปิดโอกาสที่จะได้ยินได้ฟังแนวคิดดีๆของคนที่เป็นคนแบบนี้ไป
บางครั้งเราสามารถทำให้คนขี้เกรงใจ
นำเสนอแนวคิดออกมา อาจจะต้องใช้วิธีโหดนิสนุง
คือทำให้เขารู้สึกหงุดหงิด ไม่เห็นด้วยระดับที่เขาอยู่เฉยไม่ได้
ผมขอยกตัวอย่างกรณีหนึ่งนานมาแล้ว
ผมไปบรรยายเรื่องผู้นำให้หัวหน้างานโรงงานแห่งหนึ่ง
มีหัวหน้างานคนหนึ่งไม่คนไม่กล้าพูด ขี้อาย
เขาบอกว่าเขาเป็นคนต่างจังหวัด พูดภาษากลางไม่ค่อยถนัด
และกลัวพูดผิด
พอเขาออกไปหน้าห้องสัมมนา
ผมแซวเขาว่าคนจังหวัด.....ชอบกินสุราทั้งจังหวัดใช่ไหม
จังหวัดนี้ไม่เห็นมีอะไรน่าเที่ยวเลย ฯลฯ
ผมพูดยังไม่ทันจบเลยครับ
ปรากฏว่าเขาใส่ผมกลับมาเป็นชุดๆ
พอเขาพูดเสร็จ ผมถามเพื่อนในห้องสัมมนาว่า
เขาพูดเก่งไหมครับ ทุกคนตอบเป็นเสียงเดียวกันว่า
"เก่งโคตรๆ"
จนเพื่อนบางคนบอกว่าตั้งแต่คบกันมา
วันนี้มันพูดมากที่สุดเลยครับอาจารย์
จากกรณีนี้ทำให้ผมได้แนวทางในการให้คำปรึกษาหรือโค้ชชิ่งคน
อีกแนวหนึ่งคือ การพูดดีบางครั้งเราไม่ได้ความจริง
อาจจะใช้ไม้แข็งตีตีกลางกระหม่อมหรือเสียบกลางใจดำบ้าง
เพราะจะทำให้ไอเดียบรรเจิด คำพูดพรั่งพรู
แต่การใช้เทคนิคนี้ต้องระวังเรื่องอารมณ์
เพราะหากเยอะกินไป แทนที่จะได้ข้อมูล
อาจจะได้เรื่องแทน 555



คำถามที่ 37
เป้าหมายชีวิตบางเรื่อง ต้องหาความรู้เพิ่ม คุณมีวิธีคิดตัดสินใจอย่างไรกับการลงทุนเรียนรู้ สัมมนาที่มีค่าใช้จ่ายค่อนข้างสูง?
พอตั้งเป้าหมายหลายคนตั้งเป้าเรื่องเรียน ฝึกอบรม สัมมนา เพื่อหวังว่าจะช่วยให้เป้าหมายบรรลุได้ แต่ก็มีหลายคนที่ลงทุนเรียนเพราะอยาก ไม่ใช่เพราะยาก ทำให้เสียเงินมากมาย
ส่วนตัวผมไม่ค่อยได้ลงทุนเรียนอะไรแพงๆ เพราะถ้าตอบไม่ได้ว่าหลังเรียนแล้วจะทำอย่างไรให้คุ้มทุน จะนำความรู้ไปใช้จริงได้อย่างไร ผมจะหาทางอื่นๆมาเปรียบเทียบ เช่น มีทางอื่นไหมที่จะมีความรู้ได้เหมือนกันแต่ลงทุนน้อยกว่า
รบกวนเพื่อนๆแบ่งปันวิธีคิดด้วยครับ



คำถามที่ 36
คุณคิดว่าการสัญญาเรื่องเป้าหมายกับคนรอบข้าง บุคคลทั่วไป จะช่วยให้คุณมีสัจจะ และวินัยในการทำเป้าหมายนั้นได้ดีหรือไม่?
คนเราเวลายืมตังค์ใคร เป็นหนี้ใคร
ส่วนใหญ่จะใช้ตรงเวลาตามสัญญา
แต่เวลาสัญญาจะออมเงินให้ตัวเอง มักจะเบี้ยว
การตั้งเป้าหมายเรื่องต่างๆก็เช่นกัน
คนส่วนใหญ่ตั้งเอง ทำเอง เออ เอง อ้างเอง
และสุดท้ายก็ยกเลิกเองซะงั้น
แต่ถ้าลองได้สัญญากับคนอื่นเรื่องเป้าหมายตัวเอง
บางครั้งก็ทำตามเป้าเพราะกลัวเสียหน้า กลัวเสียเครดิต
กลัวเสียศักดิ์ศรีของความเป็นคนๆหนึ่ง
โดยส่วนตัวผมใช้วิธีการสร้างพันธสัญญาสาธารณะ
มานานแล้วเกือบยี่สิบปีแล้วที่ผมมักจะใช้คนรอบข้าง
คนที่ผมรู้จักเป็นสักขีพยานในการทำตามเป้าหมาย
ผมอาจจะโชคดีที่สัญญาผ่านบทความ งานเขียนหนังสือ
แม้กระทั่งไปบรรยายตามสถานที่ต่างๆ
ก็มักจะบอกเป้าหมายชีวิตให้คนเข้าสัมมนาทราบบ่อยๆ
สำหรับผมวิธีนี้เวิร์คครับ เพราะเราจะกลัวว่าคนจะถามว่า
ที่เคยบอกว่ามีเป้าหมายเรื่องนั้นเรื่องนี้ไปถึงไหนแล้วครับ
ทั้งๆที่ในความเป็นจริงไม่มีใครจดจำหรือสนใจเป้าหมายชีวิตเรามากมายขนาดนั้นหรอก แต่เรานะจำว่าเราพูดอะไรกับใครไว้บ้าง
แล้วเพื่อนๆหละครับเคยใช้วิธีนี้บ้างไหม หรือมีเทคนิควิธีการอื่นๆ
ที่จะช่วยให้เป้าไม่นิ่ง ไม่บูดไม่เน่า ทำให้เรามีวินัยในการทำเป้าหมายนั้นให้สำเร็จ รบกวนแบ่งปันด้วยนะครับ



เทคนิคการสร้างแรงฮึดในชีวิต
วันนี้ผมไปวิ่ง ในระหว่างวิ่งไปก็คิดโน่นนี่นั่นไปเรื่อย
คิดไปคิดมาคิดว่า....เรามาวิ่งทำไมให้เหนื่อยฟะเนี่ย
สำรวจไปมาก็พบว่า...ผมมีแรงจูงใจจากหลายรูปแบบ
1. เออ...จริงวะ
ตอนแรกผมคิดว่าจะวิ่งมินิมาราธอน โดนคุณกรแซวว่าซ้อมวันละ 14 โลจะวิ่งมินิฯมันก็ไม่ต้องวิ่งแล้ว...เออ ก็จริงนะ
2. เซอร์ไพรส์ตัวเอง
ผมไม่เคยคิดว่าผมจะวิ่งได้เกินห้ากิโลเมตร เพราะตั้งแต่เกิดมาก็ไม่ชอบวิ่งยาวๆ รู้สึกว่าการวิ่งน่าเบื่อ ตีกอล์ฟ ปั่นจักรยานดีกว่า แต่พอเริ่มลงมือวิ่ง ก็พบมหัศจรรย์หลายอย่างที่ทำให้เราติดกีฬาที่น่าเบื่อนี้ได้ เพราะความสำเร็จทีละก้าวนี่เอง ความท้าทายตัวเอง ไม่ต้องแข่งกับใครอย่างที่ครูอ๊อฟพูดเสมอ
3. เพื่อนผมอายุเท่ากันเขาทำได้
ผมเห็นเพื่อนผมชื่อหมี(สนธยา)วิ่งมาราธอนหลายรายการ
ก็แอบคิดว่าจะวิ่งไปทำไม วิ่งไปได้อะไร แต่พอเร่ิมมาวิ่ง เริ่มติด ก็เริ่มมองเพื่อนหมีเป็นไดดอล เป็นต้นแบบในการวิ่งซะแล้ว
4. อยากสร้างแรงบันดาลใจให้คนอื่นสร้างให้ตัวเองก่อน
เพิ่งมาคิดได้ว่าการสร้างแรงบันดาลใจคือการเปลี่ยนความเชื่อ ความคิด ความรู้ ความรู้สึกของคนจากโหมดหนึ่งไปอีกโหมดหนึ่ง ก็มานั่งคิดว่าแล้วเราได้เปลี่ยนอะไรที่เราเคยไม่ชอบให้มาชอบได้บ้าง เราจะเอาทริคนี้ไปแนะนำคนอื่นได้เหมือนกันนะ
5. ความยากไม่ได้อยู่ที่วิ่ง
ผมเพิ่งพบว่าการวิ่งไม่ยากเลย แค่ก้าวเท้าถี่ๆเร็วๆไปข้างหน้าก็เรียกว่าวิ่งแล้ว แล้วเราก็วิ่งเป็นตั้งแต่เด็ก แต่พอมาวิ่งจริงๆ สิ่งที่พบว่ายากคือเราจะวิ่งอย่างไรให้หัวใจทำงานไม่หนัก เราจะวิ่งอย่างไรให้ร่างกายไม่บาดเจ็บ เราจะวิ่งอย่างไรให้ได้ทั้งสุขภาพกายและใจ เราจะวิ่งอย่างไรให้ไม่น่าเบื่อ โอโห้อีกเยอะครับ
ทั้งหมดนี้คือที่มาของแรงบันดาลใจในการวิ่งของผมครับ
เดี๋ยวถ้ามีอะไรเพิ่มเติม จะมาเขียนต่อครับ



คนเราเปลือกเยอะไปไหม?
คำถามว่า "ทำไมเราพัฒนาตัวเราด้วยตัวเราเองไม่ได้"
หรือพัฒนาได้แต่ยากกว่า ช้ากว่า
คำตอบคือ
"เราปอกเปลือกตัวเองไม่ได้"
ไม่ต่างอะไรกับการตัดผมตัวเองไม่ได้หรือตัดได้ยาก
อยากจะบอกว่าเปลือกของชีวิตมีอะไรบ้าง
- ความเชื่อที่ผิดๆเป็นอุปสรรคต่อการพัฒนาตนเอง
- ความคิดลบๆต่อตัวเองที่ไม่สร้างแรงใจ
- ความรู้ที่ไม่จริง ที่มาหลอกหลอนให้ไม่ไปไหน
- พฤติกรรมเดิมๆที่คุ้นชินไม่อยากได้กลิ่นความสำเร็จใหม่ๆ
คนที่ทำหน้าที่เป็นโค้ช ที่ปรึกษาหรือจะเรียกว่าอะไรก็ตาม
จะต้องมาช่วยปอกเปลือกชีวิตให้เขาเจอแก่นแท้เสียก่อน
หากตัวเองก็ปอกเปลือกตัวเองยังไม่ได้
โค้ชหรือที่ปรึกษาก็ยังปอกเปลือกให้เขาไม่ได้
ไม่ว่าจะหาข้อสรุปกันอย่างไรก็ไม่ยั่งยืน
ดังนั้น จึงอยากจะบอกว่า
คนบางคนเปลือกบางเหมือนเปลือกกล้วย ปอกง่าย
แต่คนบางคน ใช้วิธีการนุ่มนวลปอกเปลือกนอกของเขาไม่ได้
เพราะเปลือกของคนบางคนเหมือนเปลือกมะพร้าว ทุเรียน
เปลือกนอกของเกาลัด ฯลฯ
วิธีการที่ได้ผลคืออาจจะต้องใช้ความแรง ความร้อน
เพื่อเอาเปลือกออกให้หมดก่อน จึงจะเห็นเนื้อแท้ภายใน
ผมลองใช้วิธีการกระเทาะเปลือก กระแทกเนื้อ
มาหลายครั้งแรก ขอบอกว่าเวิร์คครับ
ใครอยากใช้ก็ไม่สงวนลิขสิทธิ์(เพราะไม่มี 555)
อาจจะใช้เทคนิคการดูถูกดูแคลนศักดิ์ศรีความเป็นคนบ้าง
กระแหนะกระแหนบ้าง คัดค้านบ้าง ฯลฯ
รับรองว่าถ้าอะไรเป็นเปลือก ปอก ลอกออกมาไม่เหลือแน่นอน



คำถามที่ 34
ถ้าคุณบรรลุเป้าหมายในชีวิตประจำปีตั้งแต่เดือนแรก ไตรมาสแรกหรือครึ่งปีแรก เวลาที่เหลือของเป้าหมายข้อนั้นคุณจะทำอะไร เพราะอะไร?
คนส่วนใหญ่มักจะคิดแค่ว่าเรามีเวลาเหลือเท่าไหร่จึงจะบรรลุเป้าหมายที่กำหนดไว้ และคนก็มักจะบริหารกิจกรรมให้เหมาะสมกับระยะเวลาที่มีอยู่ ไม่ค่อยมีคนเร่ง รีบมากนัก ทั้งๆที่เป้าบางอย่างสามารถทำให้สำเร็จได้ตั้งแต่เดือนแรก ไตรมาสแรกหรือครึ่งปี แต่ส่วนใหญ่เราจะตั้งเป้าหมายไว้ทั้งปี
ส่วนตัวผม ผมมักจะลงมือทำเป้าหมายให้บรรลุก่อนเวลาที่กำหนดไว้ เพื่อเอาเวลาที่เหลือของเป้าหมายนั้นไปทำอะไรบ้าง เช่น
- เอาไปพัฒนาเรื่องนั้นให้ดีขึ้นกว่าที่เราทำได้แล้ว
- เอาเวลาที่เหลือของเรื่องนั้นไปเร่งทำเป้าหมายอื่นให้สำเร็จ
- ปรับเป้าหมายเรื่องนั้นให้ยากขึ้นกว่าเดิม
ในขณะที่บางคนอาจจะบอกว่าเอาเวลาที่เหลือนอนเล่น ตีพุง เดินไปเดินมา ประมาณว่าให้รางวัลกับชีวิต
แล้วเพื่อนๆมีเทคนิควิธีการคิดอย่างไรครับ หากสามารถบรรลุเป้าหมายที่ตั้งไว้ได้เร็วกว่าเวลาที่กำหนดไว้
รบกวนแบ่งปันด้วยครับ



คำถามที่ 33
ถ้าคุณมีชีวิตถึง 100 ปี คุณจะทำอะไรบ้าง?
ถ้าชีวิตคุณเหลืออีกแค่ 100 วัน คุณจะทำอะไรบ้าง?
ถ้าชีวิตคุณเหลือแค่ 10 วันคุณจะทำอะไรบ้าง?
(ไม่ต้องตอบคำถามเหล่านี้ แต่ขอให้ตอบคำถามข้างล่างนี้)
คุณคิดว่าเป้าหมายแต่ละเรื่องควรจะมีเวลาเท่าไหร่
จึงจะเหมาะสม เป็นไปได้ สำเร็จได้?
หลายครั้งเป้าหมายของเราไม่นิ่ง
เพราะเราตายใจคิดว่าเวลาเหลือเยอะเกินไป
บางครั้งถ้าเวลาน้อยเกินไป เราก็ไม่รู้จะทำอะไร
ดังนั้น เวลาจึงมีส่วนสำคัญในการกำหนดเป้าหมาย
โดยส่วนตัวผม ผมจะกำหนดเป้าหมาย
ว่าอยากได้อะไร ทำอะไร มีอะไร
แล้วค่อยมากำหนดว่าภายในเมื่อไหร่
หลังจากนั้นผมก็ค่อยๆมาลดระยะเวลาลง
เพื่อให้ท้าทายมากขึ้น เมื่อความท้าทายมากขึ้น
สิ่งที่เราจะได้คือกลยุทธ์ที่ดีกว่าที่เราคิดในครั้งแรก
มีบางครั้งผมเอาเวลาเป็นตัวตั้ง เช่น
ถ้าเรามีอายุไม่เกิน 60 เราจะทำอะไรบ้าง เมื่อไหร่ เท่าไหร่
แล้วค่อยมาปรับเป้าให้เข้ากับเวลาที่เรากำหนดไว้
ผมอยากจะสอบถามว่าแล้วเพื่อนๆมีเทคนิควิธีการ
ในการนำเอาระยะเวลามากำหนดเป้าหมายในชีวิต
กันอย่างไรบ้างครับ รบกวนช่วยแบ่งปันด้วยครับ



คำถามที่ 32
ถ้ามีคนมาขอคำปรึกษาว่า
"ปีที่ผ่านมาตั้งเป้าหมายไว้แต่ไม่ได้ทำหรือทำไม่สำเร็จ"
เพราะชีวิตเขาสบายอยู่แล้ว ไม่เดือดร้อนอะไร ไม่ทำตามเป้าหมาย
ชีวิตเขาและครอบครัวก็ไม่เดือดร้อน
คุณจะแนะนำเขาอย่างไรดีครับ?
คนที่ไม่จนมุม ไม่จนจริง ไม่อยากจริง
ตั้งเป้าไปก็ไม่ได้ทำ ทำไปก็ไม่ถึงเป้า
เพราะชีวิตเขาสบายเกินไป ไม่ทำก็ไม่เดือดร้อน
แต่เขาเองก็อยากจะตั้งเป้าให้ชีวิตดูดีมีคุณค่า
ปัญหาอยู่ที่ว่าไม่รู้จะเอาแรงฮึดมาจากไหน
ไม่เหมือนคนที่หนี้เยอะ ยากจน ไม่ทำเดือดร้อนแน่
คนแบบนี้ในสังคมก็มีจำนวนไม่น้อย
สำหรับผม ผมเคยแนะนำคนบางคนว่า
ถามตัวเองดูว่าปีที่ผ่านมาหายใจทิ้งไปหนึ่งปี
มีผลงานอะไรเป็นชิ้นเป็นอันบ้าง
ถ้าไม่มีแล้วศักดิ์ของความเป็นคนจะเอามาจากไหน
จะใช้ชีวิตหายใจทิ้งไปแบบนี้อีกกี่ปี
แล้วตอนแก่จะเอาเรื่องอะไรมาสร้างแรงบันดาลใจให้ตัวเอง
อย่าลืมว่าคนแก่ส่วนใหญ่อยู่ได้เพราะเล่าเรื่องเก่า
และเรื่องเก่าคือเรื่องที่ภูมิใจ เรื่องที่เคยทำสำเร็จ
ตอนนี้ไม่เดือดร้อนหรอก แต่ถ้าผ่านไปหลายปี
จะเอาอะไรไปคุยกับคนในสังคม เพื่อนฝูง
ถึงตอนนั้น เราจะไร้ค่าในสายตาของคนอื่นนะครับ
แล้วเพื่อนๆมีคำแนะนำอะไรเพิ่มเติมไหมครบัง
เผื่อว่าคำแนะนำของเราจะช่วยเขาได้บ้างครับ
ขอบคุณมากครับ



คำถามที่ 31
ทำอย่างไรให้เราระงับความอยากในอนาคตที่ยิ่งใหญ่
แล้วมาลงมือทำสิ่งเล็กๆที่อยู่ตรงหน้าที่จำเป็นก่อน?
จากการที่ได้พูดคุยกับคนมีฝัน มีเป้าหมาย
ปัญหาหนึ่งที่พบคือมักจะเอาชีวิตทั้งชีวิตกระโดดไปแขวนไว้กับความฝัน เป้าหมายในอนาคตมากเกินไป จนลืมทำ ไม่อยากทำ มองข้ามสิ่งที่ต้องทำในระยะสั้นๆ ประมาณว่าอยากสร้างบุญใหญ่แต่ยังไม่มีเงิน บารมีมากพอ ทำให้ความฝันนั้นหลอกหลอนอยู่ตลอดเวลา เมื่อรู้สึกว่านั่นคือเป้าหมายที่ท้าทาย ยิ่งใหญ่ ชัดเจน ทำให้รู้สึกเบื่อ ไม่อยากทำอะไรที่อยู่ตรงหน้า เช่น เบื่องานประจำ เบื่อสิ่งที่ต้องทำเพื่อหารายได้ ฯลฯ
"ความฝันแขวนลอย"
อาการแบบนี้จะทำให้คนๆนั้นอยู่ในอาการสุกๆดิบๆ
คือสุขที่ได้มองความฝัน ได้เอาชีวิตไปแขวนลอยไว้กับมัน
ทุกข์เพราะไม่เป็นจริงซะที เบื่อกับสิ่งที่ต้องทำอยู่ตรงหน้า ทำเพราะความจำเป็น เลิกทำก็ไม่ได้ อาจจะตายก่อนถึงฝัน
แต่พอทำก็ทำแบบทำตามหน้าที่ ทำไม่เต็มที่เหมือนกัน
ส่วนตัวผม ถ้าเจออาการแบบนี้ ผมใช้วิธีดูถูกตัวเองเลยครับว่า
นี่ขนาดเรื่องเล็กๆเรื่องที่จำเป็นต่อการดำเนินชีวิตเรายังทำไม่ได้ ก็อย่าฝันว่าเรื่องยิ่งใหญ่ที่เราฝันไว้จะเป็นจริง สมัยผมทำงานผมเจอปัญหาคนเยอะมาก ผมก็บอกตัวเองว่านี่แค่คนไม่กี่คนในบริษัทเดียวเรายังเอาไม่อยู่ แล้วเราจะออกไปเป็นที่ปรึกษาที่ต้องให้คำปรึกษาองค์กรนับร้อยคนนับพัน ปัญหานับหมื่นได้อย่างไร....ฝันไปเถอะ
ไม่ทราบว่าเพื่อนเคยเจออาการแบบนี้กันบ้างไหม
แล้วมีเทคนิควิธีการจัดการกับอารมณ์ของตัวเองอย่างไรกันบ้างครับ
รบกวนแบ่งปันด้วยนะครับ



คำถามที่ 30
ปีทีผ่านมาคุณทำอะไรสำเร็จตามเป้าหมายบ้างครับ
อะไรที่ทำให้คุณทำเป้าหมายนั้นได้สำเร็จครับ?
ถึงเวลาประเมินความสำเร็จของเป้าหมายประจำปี
ถึงเวลาตั้งเป้าหมายปีหน้า
ประเมินแล้วนอกจากรู้ว่าได้ตามเป้าหรือไม่
ก็จะช่วยให้เรารู้ว่าเราใช้อะไรได้ดีบ้าง
โดยส่วนตัวปีนี้ผมคิดว่าตัวเองทำสำเร็จคือ
พัฒนาทีมงาน narongwits.com ให้สามารถทำงานแทนผมได้
ซึ่งตอนนี้ทีมงานทุกคนเก่งขึ้นสามารถทำงานทุกอย่างแทนผมได้
และหลายคนเก่งกว่าที่ผมคิดไว้เสียอีก
ปัจจัยที่ทำให้บรรลุเป้าหมายน่าจะมาจาก
- ทีมงานมีความผูกพันกันช่วยเหลือซึ่งกันและกัน
- ทุกคนทุ่มเททำงานเต็มที่ไม่ได้เอาเงินเป็นตัวตั้ง
- ได้เจอลูกค้าดีๆทำให้เรามีโอกาสได้เรียนรู้กันเร็วขึ้น
- มีระบบการแบ่งปันประสบการณ์กันตลอดเวลา
แล้วเพื่อนๆมีใครบรรลุเป้าหมายอะไรบ้างครับ
รบกวนช่วยแบ่งปันด้วยครับ



คำถามที่ 29
ถ้าไม่ต้องถึงกับป่วย คุณมีวิธีคิดอย่างไรให้เริ่มหันมาตระหนักถึงเรื่องสุขภาพ
หากต้องเพิ่มเวลาดูแลสุขภาพ คุณจะลดเวลาเรื่องไหนลงเป็นอันดับแรก?
อย่าให้ต้องมาตัดทุกอย่าง
เมื่อร่างกายไม่ไหวแล้ว
จงรีบตัดก่อนจะเป็นอะไรเสียก่อนดีไหม
ส่วนตัวผม คิดว่าถ้าเรายังไม่ป่วย ตาย
เราสามารถทำอะไรที่อยากทำได้อีกเยอะ นาน แต่ถ้าสุขภาพไม่ดีทุกอย่างจบ
ผมจะตัดงานสังคมที่แม้เราไม่ช่วยสังคมก็ยังอยู่ได้ คงเหลือการช่วยเหลือผู้อื่นตามกำลัง ถัดมาคือตัดงานหารายได้ที่เกินความจำเป็นต่อการดำรงชีวิต
เพื่อนๆมีวิธีคิด ทำอย่างไรบ้างครับ
รบกวนแชร์ด้วยครับ



คำถามที่ 28
ท่านใช้หลักเกณฑ์อะไรในการจัดสรรเวลาในชีวิต?
อันนี้อยากทำ อันนั้นก็ต้องทำ
อันโน้นตั้งใจสัญญาว่าจะทำ ฯลฯ
ทำไมบางช่วงดูเหมือนเวลาจะไม่พอ
เพราะมีสิ่งที่ต้องทำเยอะมาก
จะตัดอะไรออกไปก็ไม่ได้ จะทำไงดี
ส่วนตัวผม ผมจะใช้วิธีการดังนี้
1.จัดการกับเรื่องสำคัญที่ทำได้ล่วงหน้าให้เสร็จก่อนเพราะถ้ารอถึงเวลา อาจจะทำไม่ทันเพราะมีงานแทรก
2.จัดการกับเรื่องที่สำคัญแต่ใช้เวลาไม่มาก่อน
3.คิดหาวิธีการใหม่ๆที่ช่วยให้ทำเสร็จเร็วขึ้น
แล้วเพื่อนๆมีเทคนิคการบริหารเวลาอย่างไรกันบ้างครับ



คำถามที่ 27
อะไรคือเบรคทางใจในชีวิตของท่าน?
หลายครั้งที่เราทำอะไรมากเกินไปเพราะยิ่งทำยิ่งชอบ ทำแล้วสนุก ยิ่งทำมาก ยิ่งได้มาก ยิ่งทำยิ่งรวย แต่การทำอะไรมากเกินไปมักจะมีข้อเสียหรือผลกระทบบางอย่างจะตามมาอาจจะระยะสั้นหรือระยะยาว เช่น ทำงานมากเกินไปสุขภาพอาจจะแย่ในอนาคต หาเงินมากเกินไปอาจทำให้เสพติดกิเลสไม่รู้จบ ฯลฯ
โดยส่วนตัวผมจะมีเบรคอยู่สองชั้นคือ
ชั้นแรกคือเป้าที่ตั้งไว้ครั้งแรกถ้าถึงแล้วหยุดแม้จะทำต่อได้อีก เวลาผมตั้งเป้ารายได้ต่อปีบางปีผมได้ตามเป้าตั้งแต่เดือนตุลาคมดังนั้นผมจะหยุดทำงานเพื่อหารายได้ในปีนั้น เอาเวลาไปทำอย่างอื่น
ชั้นที่สองคือคิดถึงผลกระทบที่จะเกิดขึ้น ถ้าเราทำมากไปเราอาจจะทำได้แค่วันนี้ พรุ่งอาจป่วย พรุ่งนี้อาจแย่ ปีหน้าร่างกายทรุดโทรม ฯลฯ
แต่ที่ผ่านมาผมใช้เป้าเป็นเบรคในชีวิตครับ
เพื่อนๆมีอะไรเป็นเบรคใจในชีวิตกันบ้างครับ รบกวนแบ่งปันด้วยครับ



คำถามที่ 26
คุณรู้ได้อย่างไรว่าเป้าหมายชีวิตเรื่องนั้นมีคุณค่ากับคุณอย่างไร มากน้อยแค่ไหน?
คุณค่าคือสิ่งที่ทุกคนต้องการ แต่มีหลายคนไม่รู้ว่าคุณค่าวัดจากอะไร ประเมินอย่างไรว่าสิ่งนั้นใช่สิ่งที่เป็นคุณค่าที่แท้จริงหรือไม่
ส่วนตัวผม ผมประเมินจาก
1.ตัวเองรู้สึกภูมิใจ
2.คนอื่นได้ประโยชน์
เพื่อนๆมีวิธีการประเมินคุณค่าในชีวิตของตัวเองอย่างไรบ้างครับ
รบกวนแบ่งปันด้วยครับ



คำถามที่ 25
คุณมีวิธีจัดการกับอารมณ์เสียดายกับสิ่งที่เลือกผิดไปอย่างไรบ้าง?
คนเราคงไม่มีใครเลือกตัดสินใจถูกทุกเรื่องนะครับ หลายครั้งที่เราตัดสินใจไม่เลือกสิ่งนั้นแล้วต่อมาปรากฏว่าดีกว่าที่เราคิด เรามักจะเกิดความรู้สึกเสียดายเกิดขึ้น
ส่วนตัวผม ผมกำจัดคำว่าเสียดาย
โดยการคิดว่า
"อย่าเอาปัจจุบันไปตัดสินอดีต"
เพราะการตัดสินใจในอดีตเราคิดดีแล้วเหมาะสมกับสถานการณ์นั้นๆแล้ว
ถึงเสียดายไปมันก็แก้ไขอะไรไม่ได้แล้ว
เพื่อนๆมีมุมคิดประสบการณ์ชีวิตเรื่องนี้อย่างไรบ้างครับ รบกวนแบ่งปันด้วยครับ



คำถามที่ 24
ถ้าเราอยากทำโน่นนี่เยอะมาก เป้าเยอะมาก อยากไปหมด จะมีวิธีการจัดการอย่างไรบ้างครับ?
หลายคนสำลักโอกาส
จนทำให้ขาดแคลนความสำเร็จ
เพราะเสียเวลาเลือก
ทำทุกอย่าง ไม่ดีสักอย่าง
ถ้าย้อนเวลากลับไปแล้วเลือกใหม่
คงสำเร็จไปนานแล้ว
ส่วนตัวผมจะมีโควต้าเป้าชีวิต
มีไม่เกิน 3 เรื่องที่ต้องโฟกัส
หากมีเป้าใหม่มาต้องมาแข่งกับเป้าเก่า
เป้าไหนชนะ เข้ามาอยู่ในโควต้า
ทำแบบนี้ทุกครั้งที่มีเป้าเข้ามาใหม่
เพื่อนๆมีเทคนิควิธีการจัดการกับเป้าหมายเยอะๆแบบไหนกันบ้างครับ
รบกวนแบ่งปันด้วยครับ



คำถามที่ 23
ถ้าคุณตั้งเป้าหมายแล้วได้ทำตามแผนที่วางไว้ไปสักระยะหนึ่งแล้ว แต่คุณเริ่มไม่แน่ใจว่าแผนนั้นจะทำให้คุณบรรลุเป้าหมายจริงหรือไม่ คุณมีวิธีการตัดสินใจอย่างไรบ้าง?
ไม่มีใครกำหนดเป้าหมาย วางแผนชีวิตได้เป๊ะ แม่นยำร้อยเปอร์เซ็นต์ เพราะแผนคือการกำหนดสิ่งที่เรายังไม่ได้ทำ(กำหนดสิ่งที่จะทำล่วงหน้า) แน่นอนว่าอาจจะปัจจัย เงื่อนไขบางอย่างไม่ตรงกับตอนที่เราคิดวางแผน ดังนั้น เมื่อลงมือทำไปก็มักจะเจอความไม่แน่นอน และความไม่แน่นอนนั้นจะส่งผลทำให้เกิดความไม่แน่ใจว่า "ใช่หรือไม่ใช่" บางครั้งส่งผลถึงการตัดสินใจว่าจะเดินไปสู่เป้าหมายนั้นต่อไปอีกหรือไม่
ส่วนตัวผม ถ้าเจอเหตุการณ์แบบนั้น ผมมักจะมีวิธีคิดประมาณนี้
ถามตัวเองว่าความไม่แน่ใจทำลายความมั่นใจแค่แผนที่กำลังทำหรือมันบั่นทอนกำลังใจต่อเป้าหมายที่ตั้งไว้ ถ้าแค่ไม่แน่ใจในสิ่งที่ทำ แต่ยังมั่นใจในเป้าหมายที่อยากได้ ก็แค่คิดใหม่ทำใหม่ หาทางที่ดีกว่านี้
แต่ถ้าความไม่แน่ใจนั้นส่งผลให้ไม่แน่ใจว่าเรายังมั่นคงในเป้าหมายนั้นอยู่หรือไม่ ผมก็มักจะถามตัวเองว่าแล้วถ้าเราจะเปลี่ยนเป้าหมายใหม่ มันคืออะไร ดีกว่าเป้าหมายเดิมไหม แล้วสิ่งที่เราได้ทำมาระยะหนึ่งแล้วจะมีประโยชน์ต่อการนำไปต่อยอดเป้าหมายใหม่ได้ไหม
เพื่อนๆคนไหนมีประสบการณ์หรือมีมุมมองเกี่ยวกับการจัดการ "ความไม่แน่ใจในระหว่างทางเดินไปสู่เป้าหมาย" อย่างไรกันบ้างครับ
รบกวนช่วยแบ่งปันด้วยนะครับ



คำถามที่ 22
ทำอย่างไรถ้าเราทนทำงานเพราะรู้สึกที่นี่มีบุญคุณกับเรา แต่การทนทำงานอยู่ที่นี่ต่อทำให้ชีวิตเราไม่มีอนาคตที่ดีกว่านี้แน่ๆ ชีวิตแบบนี้เอาไงดี?
ผมเชื่อว่าหลายคนที่เป็นคนดี กตัญญูรู้คุณคนมักจะเจอกับทางสองแพร่งสามแพร่งบ่อยๆคืออยากตอบแทนบุญคุณคน องค์กรที่เปิดโอกาสให้เขาได้มีงานทำ ได้เรียนหนังสือ แต่เมื่อทำไปนานๆเขารู้สึกว่าเขาน่าจะไปทำอะไรที่ดีกว่านี้ได้ มากกว่านี้ได้ มีอนาคตที่ดีกว่านี้ได้ เมื่อถึงวันนั้นมักจะมีความรู้สึกขัดแย้งในตัวเองคืออยากออกไป แต่ลบความผิดในใจไม่ได้ คิดตลอดเวลาว่าเขาบุญคุณกับเรา เราทิ้งเขาไม่ได้
ถ้าเป็นผม ผมจะบอกตัวเองว่า
ถ้าผมออกไปแล้ว ผมทำอะไรได้ดีกว่า มากกว่า และเมื่อวันที่ผมสำเร็จในชีวิต ผมจะนำเอาความสำเร็จนั้นไปช่วยเหลือคนอื่น และจะนำเอาชื่อของคนหรือองค์กรที่มีบุญคุณต่อผมติดตัวไปทุกหนทุกแห่ง ประมาณว่าที่ผมมาได้ถึงทุกวันนี้ก็เพราะคนนี้ เพราะองค์นั้น วิธีคิดแบบนี้ทำให้เราไม่รู้สึกผิดว่าอกตัญญู แต่เรากำลังคิดว่าเราจะตอบแทนเขาให้ยิ่งใหญ่การใช้แรงกายแรงใจทำให้ทดแทนให้กับเขาครับ
เพื่อนๆใครมีประสบการณ์ หรือมีความคิดเห็นอย่างไร ช่วยกันแบ่งปันด้วยนะครับ จะมีประโยชน์มากสำหรับคนที่กำลังคิดแบบนี้อยู่ กำลังอยู่ในสถานการณ์แบบนี้อยู่ ไม่แน่ว่าข้อคิดของคุณอาจจะช่วยปลดล๊อคชีวิตเขาได้นะครับ



คำถามที่ 21
เมื่อเราตัดสินใจออกมาอยู่นอก Comfort Zone แล้ว มาอยู่ในสภาพแวดล้อมใหม่ เราจะปรับตัวให้เข้ากับพื้นที่ยืนใหม่อย่างไรบ้างครับ?
(ขอบคุณคำถามนี้จากคุณ Paipat Samanchuen ครับ)
ผมเชื่อว่าหลายคนเคยผ่านประสบการณ์การย้ายบ้าน เปลี่ยนงาน ฯลฯ จากสภาพแวดล้อมที่เคยชิน มาสู่สภาพแวดล้อมใหม่ บางคนก็ปรับตัวได้เร็ว บางคนปรับตัวได้ช้า บางคนปรับตัวได้ดี บางคนปรับตัวไม่ได้ก็มี อาจจะเป็นเพราะความเชื่อ วิธีคิด และลักษณะนิสัยของแต่ละบุคคล คนบางคนชอบอะไรใหม่ๆ คนบางคนชอบทำสิ่งเดิมเก่าๆ ไม่ค่อยชอบการเปลี่ยนแปลง
ส่วนตัวผม เวลาต้องออกจากพื้นที่ปลอดภัย(Comfort Zone)
ผมมีวิธีคิดดังนี้
- เราเลือกเอง เราต้องรับผิดชอบต่อการตัดสินใจของตัวเอง
- นำสิ่งที่ไม่ดีในพื้นที่ปลอดภัยเดิมที่เคยอยู่มาหลอกหลอน ขมขู่ว่าถ้าไม่ปรับตัว เราจะต้องกลับไปเจอกับสิ่งที่เราเพิ่งหนีออกมา
- คิดว่าชีวิตนี้มีแต่เกียร์เดินหน้า ไม่มีเกียร์ถอยหลัง ถอยหลังหกล้ม ถอยหลังคือเสียความมั่นใจ เสียคุณค่า เสียภาพลักษณ์ เสียเครดิต
ไม่ทราบว่าเพื่อนๆแต่ละคนมีวิธีคิดในการปรับตัวให้เข้ากับพื้นที่ใหม่ในชีวิตได้อย่างไรบ้างครับ รบกวนแชร์ด้วยครับ



คำถามที่ 20
ทำยังไงให้เรากล้าก้าวข้ามออกจาก "จุดที่ปลอดภัย" หรือเราชอบเรียกกันว่า Comfort Zone เพื่อแลกกับเป้าหมายที่เราต้องการได้?
หลายครั้งคนเราสูญเสียโอกาสดีๆ
ก็เพราะแค่เสียเวลาตัดสินใจจะทำดี ไม่ดีๆๆๆ
นานเกินไป....จนเวลาล่วงเลยไปพร้อมโอกาสดีๆที่หายไป
ส่วนตัวผมเวลาผมเจอโอกาสดีๆหรืออยากทำตามเป้าที่ฝันไว้
ผมคิดว่า "มันคือโอกาสสุดท้ายเสมอ" เมื่อคิดเช่นนี้จึงไม่รีรอที่จะกระโดดออกมาจาก "จุดปลอดภัย" เพื่อไขว่คว้าโอกาสนั้น
และผมคิดว่าสิ่งที่เราได้มา มีอยู่นั้น ไม่ตายก็หาใหม่ได้
แต่โอกาสที่กำลังผ่านหน้าเราไป ใช่สิ่งที่เราฝันใช่ไหม มันคือเป้าหมายเราใช่ไหม แล้วทำไมต้องมายึดติดกับสิ่งที่มีอยู่ ทำอยู่ ได้อยู่
การทำเช่นนี้บ่อยๆทำให้มีข้อดีคือ
ไม่รู้สึกยึดติดกับความสำเร็จปัจจุบัน พร้อมทิ้งได้โดยไม่เสียดาย
เพื่อนๆแต่ละคนมีเทคนิค วิธีการก้าวออกมาจาก Comfort Zone แบบไหนกันบ้างครับ รบกวนช่วยแชร์ให้เพื่อนๆหน่อยนะครับ เรื่องเล็กเรื่องใหญ่ก็ได้ครับ มีประโยชน์ทุกเรื่องครับ



คำถามที่ 19
อะไรคือจุดเปลี่ยนในชีวิตของคุณ และจุดเปลี่ยนนั้นเกิดจากตั้งใจเปลี่ยนหรือไม่ตั้งใจ?
จุดเปลี่ยนที่ตั้งใจ....เรารู้และวางแผนไว้ล่วงหน้า
จุดเปลี่ยนที่ไม่ตั้งใจ....เราจะรู้ต่อเมื่อมันผ่านจุดนั้นมาแล้ว
จุดเปลี่ยนคือจุดที่ทำให้ชีวิตของเราดีขึ้นมากกว่าช่วงเวลาที่ผ่านมา เช่น ได้รับบางสิ่งบางอย่างมากกว่า ชีวิตดีกว่า ก้าวหน้าแบบก้าวกระโดด มีรายได้เพิ่มหลายเท่าตัว ชีวิตสุขมากขึ้น ฯลฯ
สำหรับตัวผมเองมีจุดเปลี่ยนใหญ่ๆอยู่ประมาณนี้
จุดเปลี่ยนที่ 1 เลือกเรียนแผนการเรียนพลศึกษาตอน ม.3
เป็นจุดเปลี่ยนที่ไม่รู้ รู้แค่นั้น ผลของจุดเปลี่ยนนี้ไม่ได้ทำให้ชีวิตดีขึ้นในระยะสั้น แต่จุดเปลี่ยนครั้งนั้นส่งผลต่อการเปลี่ยนแปลงชีวิตในระยะยาว สิ่งที่ได้จากจุดเปลี่ยนครั้งนั้นคือ ชีวิตไม่ใช่กีฬาที่ต้องแข่งขันกับเพื่อนๆ ชีวิตคือการพึ่งพาอาศัยซึ่งกันและกัน ชีวิตคือมิตรภาพ เพราะเพื่อนในห้องผมไม่ใช่เด็กเรียน ไม่เคยแข่งขันกันเอาเป็นเอาตาย มีน้ำใจนักกีฬา
จุดเปลี่ยนที่ 2 ลาออกจากปูนซิเมนต์ไทยช่วงวิกฤติต้มยำกุ้ง
ถือเป็นจุดเปลี่ยนที่อาจจะชี้เป็นชี้ตายได้ เพราะเสี่ยงมาก แต่บังเอิญโชคเข้าข้างที่การเปลี่ยนแปลงในครั้งนั้น ส่งผลให้ผมได้มีโอกาสทำงานกับบริษัทข้ามชาติ ได้มีโอกาสทดสอบฝีมือในระดับบริหารด้าน HR
จุดเปลี่ยนที่ 3 ทิ้งเงินเดือนดีโอกาสก้าวหน้าออกมาตกงาน
ผมตัดสินใจทิ้งเงินเดือนหลักแสนสมัยนั้นพร้อมรถประจำตำแหน่ง และโอกาสก้าวหน้าในเส้นทางอาชีพระดับภูมิภาคที่รออยู่ ออกมาทำอาชีพที่ฝัน(วิทยากร ที่ปรึกษา นักเขียน) ถือว่าจุดนี้เสี่ยงมากเพราะมีต้นทุนชีวิตลูก ภรรยา บ้าน ไม่มีรถ ไม่มีเงินเก็บ ออกมาเสี่ยงกับอาชีพที่รัก โชคเข้าข้างอีกครั้งที่ผ่านจุดกฤติที่สร้างเองมากได้ ทำให้ชีวิตเปลี่ยนครั้งใหญ่และส่งผลมาจนถึงปัจจุบัน
เพื่อนๆคนไหนมีประสบการณ์ในการผ่านจุดเปลี่ยนของชีวิตอะไรมา รบกวนช่วยแชร์ให้คนอื่นได้เรียนรู้ด้วยนะครับ
ขอบคุณมากครับ



คำถามที่ 18
เวลาเราต้องทำในสิ่งที่ไม่ถนัด แต่จำเป็นต้องทำเพื่ออะไรสักอย่างในชีวิต เช่น เพื่อความอยู่รอด เพื่อรายได้ เพื่อเป็นจุดเริ่มต้นของสิ่งที่เราอยากจะทำจริงๆในอนาคต คุณมีวิธีการปรับความเชื่อ ความคิดอย่างไรให้สามารถทำสิ่งที่ไม่ชอบได้แบบไม่ฝืนใจตัวเองมาก?
แม้ชีวิตเราจะเลือกได้ แต่ก็คงเลือกไม่ได้ทุกอย่าง ตลอดเวลา เราทุกคนคงเคยเจอกับช่วงเวลา กับเรื่องที่เราไม่ชอบไม่อยากทำมาแล้วทุกคนนะครับ คนแต่ละคนย่อมมีวิธีการปรับความเชื่อ เปลี่ยนความคิด เปลี่ยนแปลงพฤติกรรมไม่เหมือนกัน เร็วช้าไม่เท่ากัน
สำหรับผมแต่ก่อนผมเรียนจบมาใหม่ๆก็ไม่มีทางเลือกต้องทำงานในฝ่ายบุคคล(ตอนนี้เรียกว่าบริหารทรัพยากรมนุษย์) แรกๆก็ไม่ได้ชอบครับเพราะเป็นคนไม่ค่อยชอบพูดชอบคุยกับคน โดยเฉพาะคนที่นิสัยใจคอไม่เหมือนเรา แต่เมื่อถึงทำก็ต้องปรับตั้งแต่ความเชื่อว่าคนนิสัยไม่ดีในสายตาเรา หลายครั้งเขาเป็นคนที่น่าคบมากที่สุดหากเราได้สัมผัสตัวตนเขาจริงๆ ผมต้องปรับความคิดโดยคิดว่าพนักงานคือญาติพี่น้องเราทุกคน เราจะเลือกตัดญาติคนใดคนหนึ่งไม่ได้ และสุดท้ายผมก็ต้องเปลี่ยนแปลงพฤติกรรมในการพูดคุยกับคน แม้จะพูดไม่เก่งแต่ก็ใช้ทักษะการฟัง การถามเพื่อให้คุยกับคนทุกคนได้
แล้วเพื่อนๆแต่ละคนเคยผ่านการทำสิ่งที่ไม่ชอบอะไรกันมาบ้าง
มีเทคนิควิธีการในการปรับความเชื่อ เปลี่ยนความคิด เปลี่ยนแปลงพฤติกรรมอย่างไรกันบ้างครับ
รบกวนแบ่งปันด้วยครับ



คำถามที่ 17
ถ้ามีคนถามว่าตั้งแต่เกิดมาจนถึงปัจจุบันนี้ อะไรคือผลงานที่เราภูมิใจมากที่สุด เพราะอะไร?
หลายครั้งที่คนเราต้องการเดินไปข้างหน้า แต่ลืมไปว่าต้นทุนชีวิต ต้นทุนความภูมิใจ ต้นทุนกำลังใจ รูปแบบของความสำเร็จฉบับตัวเราเคยเกิดขึ้นมาแล้ว แต่เราอาจจะลืมเอามาใช้ให้เกิดประโยชน์
ใครที่หาเป้าหมาย ความสำเร็จในอนาคตยังไม่เจอ ขอแนะนำให้ลองหาความสำเร็จย้อนหลังดูครับ ผมคิดว่าอาจจะเป็นจุดเปลี่ยน จุดฉุกคิดเพื่อตั้งเป้าหมายในชีวิตข้างหน้าได้บ้างนะครับ
สำหรับตัวผมเองหากจะบอกว่าอะไรคือความสำเร็จที่ผ่านมา
คงจะต้องบอกว่า "ไม่นึกว่าชีวิตจะมาได้ไกลจากจุดเริ่มต้นได้มากเพียงนี้" สิ่งที่ผมภูมิใจมากที่สุดคือชีวิตผมสร้างแรงบันดาลใจให้คนได้ไม่น้อย ตั้งแต่สร้างแรงบันดาลใจให้พ่อแม่คนแถวบ้านเห็นความสำคัญของการส่งลูกเรียน(แต่ก่อนเขาบอกว่าเอาเงินที่ส่งลูกเรียนมาทำสวนคุ้มกว่า รวยกว่า) และผลงานการเขียนหนังสือ การใช้ชีวิตได้ช่วยสร้างแรงบันดาลใจให้กับคนหลายคน
"ภูมิใจที่ความสำเร็จของคนธรรมดาช่วยสร้างแรงบันดาลใจให้คนธรรมดาประสบความสำเร็จได้ครับ"
เพื่อนๆแต่ละท่านมีประสบการณ์ความสำเร็จอะไรมาแบ่งปันบ้างครับ รบกวนด้วยครับ ความสำเร็จของเราอาจจะสร้างแรงบันดาลใจให้ใครเขาได้นะครับ



คำถามที่ 16
มีความฝันอะไรบ้างที่คุณเคยฝัน พอทำได้แล้วรู้สึกว่าไม่ได้มีคุณค่าอะไรมากมายเหมือนที่คิด หรือมีคุณค่ามากกว่าที่คิดฝันไว้?
ส่วนตัวผม ผมเคยฝันว่าอยากมีบ้านพักตากอากาศ ขับรถเบนซ์ พอมีแล้วก็รู้สึกดีแค่ชั่วคราว หลังจากนั้นก็เฉยๆ ตอนนี้ขายหมดแล้ว ถ้ามีใครถามว่าอยากได้ อยากมีอีกไหม คำตอบคือ "ไม่" ครับ
ผมรู้สึกว่าความรู้สึกก่อนที่ฝันจะเป็นจริง มันมีแรงฮึดแรงจูงใจเยอะมาก แต่พอได้มาบางเวลาสิ่งนั้นกลับกลายเป็นภาระหรือเป็นแค่เครื่องประดับในชีวิตที่อาจจะไม่ได้ทรงคุณค่าอะไรมากมาย
ไม่เหมือนกับความฝันเรื่องอยากช่วยเหลือผู้อื่น พอได้ทำแล้วคุณค่ามันไม่ค่อยหายไป ยังคงติดตาตรึงใจเราตลอดไป คุณค่าที่หามาบางอย่างน้อยกว่าคุณค่าที่ให้ไป....ความเห็นและความรู้สึกส่วนตัวนะครับ
เพื่อนๆคนไหนมีประสบการณ์เกี่ยวกับ "ความฝัน vs ความจริง" อย่างไรบ้างครับ เผื่อว่ามีบางคนกำลังจะเดินตามฝันเหมือนที่เราเคยเป็น หากบอกเขาได้ ก็อาจจะช่วยให้เขาคิดมากขึ้น มีสติมากขึ้น หรือจะได้ทำใจไว้ล่วงหน้าได้มากขึ้นนะครับ



คำถามที่ 14
ถ้าเป้าหมายที่คุณอยากทำ แต่คนรอบข้างคุณส่วนใหญ่คัดค้านหรือไม่ค่อยเห็นด้วย จะทำอย่างไร?
หลายครั้งที่เรามั่นใจว่าสิ่งที่เรากำลังจะทำจะตอบโจทย์ชีวิตเราได้ แต่คนที่เรารู้จัก คนในครอบครัวกลัวว่าเราจะล้มเหลว ผิดพลาด จึงมักจะทักท้วง คัดค้าน
ส่วนตัวผม ผมอาศัยเครดิตเก่าที่ไม่เคยทำให้เขาผิดหวังมาก่อนมาค้ำประกัน และผมมีแผนสองหรือ แผนสำรองเพื่อให้เขาสบายใจขึ้น หากเครดิตผมไม่พอเหมือนกับการกู้แบงค์ ผมก็หาคนมากู้ร่วมโดยการอาศัยเครดิตของคนที่คนในครอบครัวเราเขายอมรับและศรัทธา
เพื่อนๆเคยมีประสบการณ์ลักษณะนี้บ้างไหม ใครมีรบกวนช่วยแชร์ด้วยครับ



คำถามที่ 13
ถ้าให้เลือกระหว่างงานประจำที่มีรายได้แน่นอนกับงานอิสระที่ชอบแต่รายได้ไม่แน่นอน คุณจะเลือกอย่างไร ดูจากอะไรบ้าง?
สำหรับตัวผมเองตอนออกจากงานประจำที่กำลังก้าวหน้ากับการออกมาทำอาชีพอิสระ คิดถึงเป้าหมายระยะยาวเป็นตัวตั้งโดยถามตัวเองว่าเมื่อเวลาผ่านไปอะไรเพิ่มคุณค่าให้กับเราได้มากกว่ากัน และดูระยะสั้นว่าออกมาแล้วอยู่รอดไหม
เมื่อได้สองคำตอบนี้แล้วก็ตัดสินใจเลย เลือกออกมาทำอาชีพอิสระจนถึงปัจจุบันนี้ครับ
ใครมีประสบการณ์ในการตัดสินใจเลือกระหว่างสิ่งที่ทำอยู่อาจจะไม่ชอบมากนักแต่เป็นงานหลัก กับ งานที่ชอบ รบกวนแชร์ประสบการณ์ด้วยครับ
ไม่จำเป็นต้องระหว่างงานประจำกับอาชีพอิสระก็ได้ครับ



คำถามที่ 12
มีเรื่องไหนบ้างที่เราเก่งเพราะพรแสวงไม่ใช่พรสวรรค์?
ความสำเร็จของคนเราอาจจะมาจากพรสวรรค์คือจุดเด่นที่ติดตัวมาตั้งแต่เกิด หรือบางคนอาจจะประสบความสำเร็จเพราะพรแสวง คนที่โชคดีที่สุดคือคนที่ประสบความสำเร็จเพราะพรสวรรค์กับพรแสวงเป็นเรื่องเดียวกัน
ส่วนตัวผม ตอนเด็กๆเป็นคนไม่กล้าพูดไม่กล้าแสดงออกต่อสาธารณะหรือผู้คนจำนวนมาก แต่ด้วยความอยากที่จะเป็นวิทยากร ที่ปรึกษา จึงได้พัฒนา ฝึกฝนตัวเองจนสามารถเอาชนะจุดอ่อนในชีวิตที่ติดตัวมาตั้งแต่เกิดได้ ผมมาทำอาชีพนี้ได้เพราะพรแสวงมากกว่าพรสวรรค์ครับ
รบกวนเพื่อนๆช่วยแชร์ประสบการณ์ชีวิตให้หน่อยนะครับว่า
แต่ละท่านมีเรื่องอะไรบ้างที่คิดว่าประสบความสำเร็จได้เพราะพรแสวงหรือใช้พรแสวงมากกว่าพรสวรรค์
อย่างน้อยก็คงจะพอเป็นกำลังใจให้กับคนที่กำลังน้อยเนื้อต่ำใจในโชควาสนาที่บอกว่าตัวเองไม่มีพรสวรรค์อะไรเลย จึงไม่ประสบความสำเร็จ



คำถามที่ 11
เวลาไหนที่เราควรใช้ให้ครบคุ้ม
เวลาไหนเราควรประหยัดใช้น้อยๆ?
..................................................
วันนี้ผมไปวิ่งออกกำลังกายเป็นวันแรก
หลังจากบาดเจ็บเข่าและไปทำกายภาพบำบัด
หมอให้พักหลายวัน
และต้องสร้างกล้ามเนื้อขาให้แข็งแรงก่อน
พอไปวิ่งวันนี้ประมาณห้ากิโลเมตร
ไม่พบอาการบาดเจ็บ
แต่ก็ไม่หักโหมหยุดตามเป้าหมายที่ตั้งใจไว้
เพราะครั้งก่อนที่บาดเจ็บเพราะเราหักโหมมากเกินไป
ข้อคิดที่ได้ระหว่างการวิ่งวันนี้คือ
บางเวลาของชีวิตเราต้องใช้ให้คุ้มใช้ให้ครบ
เหมือนที่ผมใช้เวลากายภาพบำบัด
เวลาในการสร้างกล้ามเนื้อ
เพราะหากรีบใช้อาการบาดเจ็บอาจจะไม่หาย
แต่พอเราลงไปวิ่งจริง
สิ่งที่เราต้องทำคือประหยัดเวลา
เพราะเป้าหมายการวิ่งอย่างหนึ่ง
นอกจากออกกำลังกายแล้วคือการทำเวลาให้ดีกว่าเดิม
ดีขึ้นเรื่อยๆนั่นหมายถึงว่า
ระหว่างพักเราต้องใช้เวลาให้ควบคุ้ม
แต่ระหว่างลงมือทำอะไรบางอย่างเราต้องใช้เวลาให้น้อย
ข้อคิดนี้เราสามารถนำไปใช้ในการดำเนินชีวิตได้เหมือนกันนะครับ
เวลาที่เราควรพักผ่อนอยู่กับครอบครัว
ควรใช้ให้คุ้มครบไม่ต้องรีบ
เวลาที่เราทำงาน หาเงิน ศึกษา
เราควรจะใช้อย่างประหยัด
จะได้เอาเวลาที่เหลือไปใช้กับการสร้างความสุขอย่างอื่น
สร้างคุณค่าอย่างอื่นในชีวิต
อยากจะสอบถามเพื่อนๆว่า
แต่ละท่านใช้เวลากับเรื่องอะไรบ้างที่ต้องใช้ให้คุ้มใช้ให้ครบ
และเวลาสำหรับอะไรบ้างที่ใช้อย่างประหยัด(ใช้น้อย)
รบกวนแชร์ประสบการณ์เพื่อเป็นประโยชน์ต่อผู้อื่นบ้างนะครับ



คำถามที่ 10 (วันที่ 10/12/2559)
ทำอย่างไรให้ไม่ผิดคำสัญญาของตัวเอง?
คนเรามักจะซื่อสัตย์ต่อคำพูดของตัวเองที่ให้ไว้กับผู้อื่น
แต่มักจะเบี้ยวคำสัญญาที่ให้ไว้กับตัวเอง อยากจะออกกำลังกาย ได้ไม่กี่วันเลิก อยากเก็บเงินได้ไม่กี่บาทเลิก อยาก...เลิกๆๆๆ
ไม่ทราบว่าแต่ละท่านมีเทคนิควิธีการในการทำให้ตัวเองไม่ผิดคำสัญญาที่ให้ไว้กับตัวเอง(Self-commitment) อย่างไรกันบ้างครับ
สำหรับเทคนิคที่ผมใช้คือ
เปลี่ยนจากสัญญากับตัวเองไปเป็นสัญญากับสาธุารณะครับ
ผมบอกเป้าหมายชีวิต แผนชีวิตของผมต่อสาธารณะ เพราะหากเราไม่ทำตามคำพูดจะมีพยานเพียบ แม้เขาจะไม่จำแต่เราก็กลัวที่จะไม่ทำ เผื่อว่าเดินไปเจอใคร แล้วเกิดเขาถามว่าที่เขียนไว้ ที่บอกไว้ตอนนี้ไปถึงไหน....ซวยเลยซิ นี่คือเทคนิคเฉพาะบุคคล ลอกเลียนแบบได้ครับ 555
รบกวนช่วยแชร์ประสบการณ์เพื่อเป็นประโยชน์ต่อผู้อื่นด้วยครับ
ผมคิดว่ามีคนจำนวนไม่น้อยที่สัญญากับตัวเองยังไม่แข็งแรงพอที่จะต่อสู้กับข้ออ้างของตัวเองได้



คำถามที่ 9
ถ้ามีคนมาถามเราว่า
อะไรคือคุณลักษณะสำคัญที่สุดของเราที่ทำให้เรามาถึงจุดนี้ได้?
สำหรับผมคือ "วินัย" ครับ
เพราะถ้ามีวินัยในชีวิตเราสามารถสร้างความเก่ง ทักษะ ฯลฯ ได้ครับ
เพื่อนๆมีคุณลักษณะอะไรกันบ้างครับที่ทำให้เราประสบความสำเร็จตามคำนิยามของเราเองครับ



คำถามที่ 8
คำว่าสำเร็จในความหมายของเราคืออะไร?
แม้ทุกคนจะวิ่งหา เดินหา นั่งรอ ความสำเร็จเหมือนกัน แต่ผมเชื่อว่านิยามของความสำเร็จของแต่ละคนแตกต่างกัน
อยากจะทราบว่าคำว่า "สำเร็จ"
ของแต่ละคนคืออะไรครับ
รบกวนช่วยแชร์ด้วยครับ
ส่วนตัวผมคำว่าสำเร็จ
คือได้ทำสิ่งตั้งใจ ตั้งเป้าไว้ได้
แค่นี้เองครับ



คำถามที่ 1
อยากรู้จริงๆว่าอะไรคือความสุขของเพื่อนๆแต่ละคนครับ?
รบกวนยกตัวอย่างความสุขที่แท้จริงให้เป็นวิทยาทานแก่ผู้อื่นด้วยนะครับ เพราะบางคนวิ่งไล่ล่าหาความสุขจนแก่ยังหาไม่เจอเลย ใครที่เจอแล้วว่าตัวของความสุขคืออะไรบ้าง เผื่อจะเป็นประโยชน์ต่อคนอื่นครับ
สำหรับผมตอนนี้ความสุขจริงๆที่น่าจะยืนยันได้ด้วยตัวเองคือ
- อยู่บ้านทำโน่นนี่ อยากจะออกไปหากาแฟกินก็ได้ ได้ออกกำลังกายทุกวัน นั่งเขียนโน่นนี่นั่นลงในเฟส เขียนหนังสือ
- ได้แนะนำช่วยเหลือผู้คนตามความสามารถ เช่น แนะนำให้เขารู้จักกัน ให้คำปรึกษาปัญหาชีวิต งาน อาชีพเขาบ้างตามเวลาที่สะดวก
- ได้พูดคุยกับผู้บริหารเจ้าของกิจการในฐานะเพื่อน คนรู้จักมากกว่าเป็นอาชีพ
แค่นี้ก็สุขแล้วครับ
ท่านไหนมีความสุขแบบไหน รบกวนแชร์กันครับ



คำถามที่ 2
ถ้าเราต้องการความสุขที่แท้จริง
และถูกบังคับให้ปรับเปลี่ยนพฤติกรรมในการดำเนินชีวิต
อย่างน้อย 1 เรื่อง คุณจะปรับเปลี่ยนพฤติกรรมเรื่องอะไร
เพราะอะไรครับ
............................................
สำหรับผมกิจกรรมที่ผมจะปรับคือปรับเปลี่ยนประเภทการออกกำลังกาย เพราะปัจจุบันมีเยอะเกินไปทั้งเล่นกอล์ฟ ปั่นจักรยาน วิ่ง ชกมวย เล่นฮูลาฮูป ฟิตเนส จะปรับเปลี่ยนให้เหลือกีฬาที่ออกกำลังกายอยู่กับบ้านได้มากขึ้น ลดเวลาออกข้างนอกลง ลดการเล่นกีฬาที่มีโอกาสบาดเจ็บ ลดกีฬาที่ต้องมีค่าใช้จ่ายลง
แต่ละท่านคิดว่ามีกิจกรรมอะไรในชีวิตที่คิดว่าถ้าลดลงแล้ว น่าจะทำให้ชีวิตมีความสุขมากขึ้นไหมครับ รบกวนช่วยแชร์ด้วยนะครับ
เผื่อเป็นไอเดียให้กับผู้อื่นได้เห็นมุมมอง มุมคิดกับการดำเนินชีวิตของแต่ละท่านได้บ้างครับ



คำถามที่ 3
ถ้าเราต้องการมีความสุขที่แท้จริง เราต้องเลือกทำสิ่งที่ไม่เคยทำมาก่อนในชีวิต หรือเคยทำมาแต่ยังไม่มาก
ท่านคิดว่าจะทำอะไรเพิ่มขึ้นครับ
สำหรับผมอยากศึกษาธรรมะครับ เพราะที่ผ่านมาเน้นทางการคิดใช้สมองเยอะกว่าครับ และยังมีข้ออ้างว่าไม่แน่ใจว่าสำนักไหนที่เป็นธรรมะแท้ครับ
แต่ละท่านมีอะไรที่อยากทำเพิ่มบ้างครับ



คำถามที่ 4
ชีวิตเราเดินไปข้างหน้าด้วยแรงไหนมากกว่ากันระหว่าง
"ความอยาก vs ความกลัว"
...................................
ตอนเด็กๆผมเดินไปข้างหน้า
เพราะความกลัว กลัวอด กลัวจน กลัวเรียนไม่จบ
แต่ปัจจุบันนี้ชีวิตเดินหน้าด้วยความอยากและความกลัว สองแรงบวก
- กลัวความรู้ความคิดประสบการณ์
หายไปพร้อมตัวเรา
- อยากให้ชีวิตเรามีประโยชน์ต่อผู้อื่น
- อยากเห็นผู้อื่นสุข สำเร็จ
- กลัวสุขภาพกายไปก่อนใจ
เลยต้องทำสิ่งที่ตอบสนองความอยากและความกลัว
แล้วท่านหละ ใช้แรงไหนผลักดันชีวิตเดินไปข้างหน้าครับ



คำถามที่ 5
เป้าหมายคือสิ่งที่จะทำหรือสิ่งที่จะได้ครับ?
เท่าที่ผมเห็นเป้าหมายของแต่ละคนแล้วบางทีก็ยังงงๆว่าตกลงที่เรียกว่าเป้าหมายนั้น มันคือสิ่งที่จะทำหรือสิ่งที่จะได้กันแน่ เช่น
ปีหน้าเป้าหมายคืออยากมีงานบรรยายสัปดาห์ละ 3 วัน เลยต้องสอบถามกันต่อว่าจริงๆแล้วที่ตั้งเป้าแบบนี้อยากได้อะไร อยากได้แค่จำนวนวันบรรยายหรืออยากได้รายได้จากการบรรยาย แล้วทำไมตั้งเป็นสัปดาห์ ทำไมไม่ตั้งเป็นปี เพราะหากตั้งแบบนี้ สิ่งที่เกิดขึ้นคือมีความสำเร็จและล้มเหลวแวะมาเยือนเราสลับกันไปมาแน่ๆทำให้ชีวิตต้องเจอกับความล้มเหลวเป็นระยะๆ ทั้งๆที่ทั้งปีอาจจะมีรายได้มากพอ แต่อาจจะตกเรื่องจำนวนวันที่บรรยาย เพราะบางวันค่าตัวมากบางวันค่าตัวน้อยก็เป็นได้ บางเดือนงานมาก บางเดือนงานน้อยก็เป็นไปได้
ใครมีเป้าหมายอะไรอยากจะให้ผมช่วยดูลองเขียนมาก็ได้นะครับ
หรือไม่แน่ใจว่าตกลงเป้าหมายนั้นใช่เป้าหมายที่แท้จริงหรือไม่ หรือเป็นแค่กิจกรรมที่จะทำ ไม่ใช่เป้าหมายที่แท้จริงก็ได้
แต่ก็เป็นไปได้ที่บางเรื่องเป้าหมายคือสิ่งที่ได้ทำ เช่น เขียนหนังสือและวางจำหน่ายอย่างน้อย 3 เล่ม เพราะจำนวนเล่มบ่งบอกถึงความสำเร็จอยู่แล้วถ้าสำนักพิมพ์รับต้นฉบับและตีพิมพ์วางจำหน่าย และได้ตังค์แน่ๆอยู่แล้วอย่างน้อยสิบเปอร์เซ็นต์ ขายได้อยู่แล้วเพราะขายเป็นหน้าที่ของสำนักพิมพ์ไม่ใช่ของเรา อะไรประมาณนี้ครับ
ใครมีเป้าหมายอะไร ใครมีคำถามอะไรเกี่ยวกับการตั้งเป้าหมาย ลองมาแชร์ แบ่งปันกันได้นะครับ



คำถามที่ 6
เวลาหมดแรง ท้อ เบื่อ เซ็ง ฯลฯ
คุณใช้อะไรในการรีชาร์ตแบตเตอรี่ตัวเอง?
แรงจูงใจในเวลาสุขไม่ใช่เรื่องยาก
แต่แรงจูงใจในช่วงยากนี่ซิยากมาก
สำหรับตัวผมเองเวลาท้อ เหนื่อย
ผมนึกถึงภาพของครอบครัวตอนเด็กๆที่เรายากจน
ไม่มีอะไร พ่อแม่เป็นกรรมกรทำงานไม่รู้จักเหน็ดเหนื่อย
แม้รายได้จะน้อยมาก แต่ไม่เคยท้อ
นึกถึงตอนที่คุณพ่อป่วยและคุณแม่ทำงานคนเดียว
นึกถึงวันที่ไม่มีข้าวกิน ต้องหาผลไม้ประทังชีวิตไปก่อน
ทำให้มีแรงฮึดขึ้นมาใหม่ได้เสมอ
แล้วเพื่อนๆแต่ละคนหละ
อะไรคือสิ่งที่มาช่วยฉุดเราให้ลุกขึ้นยืนและเดินต่อไป
ในยามที่ชีวิตเจออุปสรรค?
กรุณาแบ่งปัน เผื่อสิ่งนั้นจะเป็นประโยชน์ต่อผู้อื่นได้บ้างนะครับ



คำถามที่ 7
เวลาที่เราประสบความสำเร็จเรานึกถึงอะไรหรือนึกถึงใคร?
ในวันที่เราสำเร็จเราอยากทำอะไต่อ?
ส่วนตัวผมเมื่อประสบความสำเร็จ
ผมมักจะนึกถึงตัวเองตอนเด็กๆเทียบกับตอนนี้
และไม่เคยคิดว่าชีวิตเราจะมาถึงจุดนี้ได้
คิดถึงพ่อแม่และภาพครอบครัวตอนเด็กๆ
หลังวันที่สำเร็จแล้ว ผมอยากทำอะไร
ผมอยากช่วยเหลือคนที่มีที่มาของชีวิตเหมือนผม
แล้วเพื่อนๆคิดถึงใคร และอยากทำอะไรกันบ้างครับ
จะเป็นประสบการณ์ที่ผ่านมาหรือสิ่งที่จะเกิดขึ้นในอนาคตก็ได้นะครับ



แม้มีวิสัยทัศน์ชีวิตชัดแค่ไหน
แต่ความภูมิใจกลับเกิดจาก
ประวัติศาสตร์ชีวิตที่ผ่านมาเสมอ
...............
บางคนใช้ความอยากในอนาคต
ลากชีวิตไปข้างหน้า
บางคนใช้ความกลัวในปัจจุบัน
วิ่งหนีไปข้างหน้า
ในขณะที่บางคนใช้ทั้งความอยาก กลัว
ผลักดันตัวเองให้เดินไปข้างหน้า
แต่ไม่ว่าจะเดินไปข้างหน้าด้วยอะไร
ความภูมิใจมักจะเกิดมาเป็นอดีตเสมอ
ไม่ค่อยมีใครภูมิใจกับสิ่งที่ยังมาไม่ถึง
(สิ่งที่เป็นอนาคต)
อย่างดีเราก็แค่ดีใจกับสิ่งที่จะได้รับ
สิ่งที่จะได้ทำ ที่ที่จะได้ไป เท่านั้
ดังนั้น ไม่ว่าจะฝันอย่างไร
ตั้งเป้าหมายว่าอะไร เท่าไหร่
ต้องซ้อมเขียนประว้ติศาสตร์ชีวิต
ในอนาคตให้ได้ก่อนเพื่อดูว่า
เมื่อชีวิตเดินผ่านจุดฝันในอนาคตนั้นแล้ว
เราน่าจะมองย้อนกลับมาแล้ว
เราแค่ดีใจที่ทำได้ หรือ
เราจะรู้สึกภูมิใจ...เพราะอะไร
เป้าหมายชีวิตที่ดี
ต้องสร้างประวัติศาสตร์ที่ภูมิใจด้วย



การดำเนินชีวิต
บางเรื่อง
ต้องมีเป้าหมายชัดเจน
อะไร เมื่อไหร่ เท่าไหร่
บางเรื่อง
มีแค่จุดหมาย
อะไร ที่ไหน ก็พอ
บางเรื่อง
มีแค่ความหมาย
รู้สึกอย่างไร พอแล้ว
ลองดูว่าเราใช้ชีวิตแต่ละเรื่อง
ตรงกับเป้าหมาย จุดหมาย หรือความหมายหรือไม่



อยากได้ดอกไม้สวยๆ
อย่าหาดอกไม้มาปลูก
แต่ต้องปลูกเมล็ดหรือต้นของไม้ดอกนั้น
ความสุขในชีวิตก็เช่นกัน
เราสร้างความสุขตรงๆไม่ได้
ต้องทำอะไรบางสิ่งบางอย่างก่อน
เช่น ทำงาน ช่วยเหลือ แบ่งปัน ฯลฯ
แล้วความสุขคือดอกผลที่ออกมา
อย่าเฝ้ารอแต่ดอกไม้สวยๆ
อย่าปลูกดอกเพื่อให้ได้ดอก
แต่จงลงมือเพาะเมล็ด ปลูกต้น
พรวนดิน รดน้ำ ใส่ปุ๋ย
#ทบทวนตัวเองเสียงดังให้เพื่อนได้ยิน



คนรุ่นเก่า
ทำงานหนักมาทั้งชีวิต
เพื่อสบายในเวลาที่เหลือของชีวิตแค่นิดเดียว
คนรุ่นใหม่
ไม่อยากทำงานหนัก
แต่อยากสบายไปตลอดชีวิต
คนรุ่นเรา(ใครก็ได้)
น่าจะทำงานหนักไม่เกินครึ่งชีวิต
อีกครึ่งชีวิต สุขสบายกับการใช้ชีวิต
ก็น่าจะดีนะครับ



เราเคยหยุดพัก เพื่อ...
- ฟังความรู้สึกของตัวเอง
- ฟังความคิดของตัวเอง
- ฟังความอยากที่อยู่ลึกๆของตัวเอง
บ้างหรือไม่
อย่ารอจนถึงวันที่ไปปฏิบัติธรรม นั่งสมาธิ
ลองเวลา จัดเวลา แบ่งเวลา
เพื่อหยุดฟังตัวเองอย่างตั้งใจบ่อยๆ
แล้วเราอาจจะได้ยินเสียงเรียกที่ทรงพลัง อาจจะได้ยินเสียงเรียกร้องขอ
ความช่วยเหลือที่เบาแต่ลึกก็ได้นะ
เคยตั้งใจฟัง เปิดใจฟัง
- คนรอบข้างที่เราไม่เคยฟังอย่างตั้งใจ
- เสียงคัดค้านจากคนที่หวังดี
บ้างหรือไม่
เพราะหลายครั้งคนรอบข้าง
คนที่หวังดีกับเรา
เขาอาจจะเป็นคนชี้ทาง
ความสว่าง ความสุข ความสำเร็จ
ให้เราได้ดีกว่าคนที่เรายึดเป็นไอดอล
คนที่เขาไม่รู้จักเรา คนที่เราไปอ่านหนังสือเขาก็ได้นะ
หลายปัญหาในชีวิต ในชุมชน
คนที่แก้ปัญหาได้ยั่งยืน
อาจจะไม่ใช่นักวิชาการจากเมืองนอก
แต่เป็นคนในชุมชน คนบ้านนอกนี่แหละ



เคยสังเกตต้นกุหลาบไหมครับ
ดอกจะแตกออกมาจากกิ่งอ่อน
เมื่อกิ่งที่ออกดอกแล้ว...
จะไม่ออกดอกอีกต่อไป
หากเราตัดกิ่งที่ออกดอกไปแล้ว
กิ่งนั้นจะทำหน้าที่เป็นกิ่งพี่เลี้ยง
ในการแตกกิ่งอ่อนได้อีกหลายกิ่ง
คนเราก็เช่นเดียวกัน
เมื่อถึงวันที่เราออกดอกออกผลเรียบร้อยแล้ว
หากเรายังฝืนธรรมชาติ
จะออกดอกอีก
อาจจะเป็นไปได้
แต่ดอกคงไม่สวยงามเหมือน
ดอกที่ออกมาจากกิ่งใหม่
ลองประเมินตัวเองดูว่า
ปัจจุบันเราอยู่ในสถานะไหน
เป็นกิ่งที่กำลังจะออกดอก
หรือเป็นกิ่งที่ดอกเริ่มโรยราแล้ว
และให้เลือกทำหน้าที่
ที่เหมาะสมกับ
ลักษณะของกิ่งนั้นๆ
เพราะหากเราฝืนทำ
ในสิ่งที่ไม่ตรงกับกิ่ง
อาจจะเกิดผลเสียทั้งสองด้านคือ
ไม่มีกิ่งไหนให้ใครแตกกิ่งอ่อน
เพราะมัวแต่พยายามออกดอกจากกิ่งเดิม
ที่เคยออกดอกไปเรียบร้อยแล้ว
กิ่งที่แก่แล้ว ต้องยอมตัดกิเลส
เพื่อสร้างโอกาสให้กิ่งอ่อนที่กำลังจะแตกออกมา
สุดท้ายเวลากิ่งอ่อนออกดอกมาสวยงาม
คนผ่านไปมาเขาชื่นชมกุหลาบทั้งต้น
ไม่ได้เลือกชมแค่กิ่งที่ออกดอกเท่านั้น
(กุหลาบต้นนี้หรือดอกนี้สวยจัง ไม่มีใครชมว่ากุหลาบกิ่งนี้ดีจัง)
สัจธรรมชีวิต
เข้าใจ นำไปคิด ชีวิตก็สุขได้นะครับ



เป้าหมายคืออะไร?
คำตอบคือ...ทำธุรกิจส่วนตัว
แล้วเป้าหมายของการทำธุรกิจส่วนตัวคืออะไร?
คำตอบคือ....ไม่อยากทำงานเป็นลูกจ้าง
ทำไมไม่อยากทำงานเป็นลูกจ้าง?
คำตอบ....เบื่อการทำตามคำสั่งของเจ้านาย
ถ้าไม่ให้ทำธุรกิจส่วนตัวแล้วจริงๆเป้าหมายชีวิตคืออะไร?
คำตอบ...มีเงินใช้มากกว่าค่าใช้จ่าย
ถ้ามีเงินพอแล้ว ต้องการอะไรอีก?
คำตอบ....ทำสิ่งที่อยากทำไม่ต้องมีใครมาบังคับ
ไปเที่ยวพักผ่อน
สรุปว่าเป้าหมายชีวิตคือ
มีอิสระทางความคิด
มีอิสระในการทำงานสิ่งที่อยากทำ
มีอิสระทางการเงิน
ใช่ไหม
ใช่ๆๆเลยครับ
งั้นเรามีเริ่มต้นกันที่เป้าหมายชีวิตที่แท้จริงกันดีกว่านะ
ตกลงครับ
อิสระทางการเงินตอนนี้อยู่ระดับไหน ขาดอีกเท่าไหร่?
ต้องการเดือนละ 50,000 บาท
ตอนนี้มีค่าเช่าเดือนละ 30,000 บาท
ขาดอีกเดือนละ 20,000 บาท
ดีครับ
งั้นลองมาดูกันว่าหากไม่ให้ทำธุรกิจส่วนตัว
จะหาเงินส่วนที่ขาดอีกเดือนละ 20,000 บาทจากไหนได้บ้าง
คำตอบ...
หาจาก.......น่าจะได้เดือนละ.......
หาจาก.......น่าจะได้เดือนละ.......
หาจาก.......น่าจะได้เดือนละ.......
ฯลฯ
ฟังดูแล้วไม่ยากอะไรเลยใช่ไหม
แล้วที่ผ่านมาทำไมไม่คิด?
ก็เพราะไม่มีใครมาถามผมแบบอาจารย์ไงครับ
(ตกลงว่าผมผิดใช่ไหมที่มาเจอเขาช้าไป 555)
คนหลายคนพยายามแก้ปัญหาชีวิต
พยายามดิ้นรนหาหนทางสู่ความสำเร็จ
แต่หารู้ไม่ว่า...กำลังจะสร้างกับดัก หลุมพราง
สร้างภาระให้กับตัวเองเพิ่มมากขึ้น
หลายคนดิ้นรนทำโน่นนี่เพื่อตอบโจทย์
ความสุข ความสำเร็จ อิสระ
แต่จนแล้วจนรอดก็ต้องนั่งกอดภาระความสำเร็จ
เพราะหลายครั้งที่ความสำเร็จไม่ได้มาพร้อมกับอิสระ
แต่ความสำเร็จมักจะมาพร้อมกับ...ภาระใหม่
ที่ต้องรักษาความสำเร็จ
ยกระดับความสำเร็จให้สูงกว่าเดิม
....แล้วเมื่อไหร่จะสิ้นสุด......
....แล้วเมื่อไหร่จะหยุดไล่ล่าความสำเร็จ
เพื่อนั่งลงเสพความสุขที่แท้จริง



เมื่อถึงวันที่เลือกได้
แต่...กลับเลือกไม่ได้
...............................
เคยไหมที่เคยฝัน
เคยไหมที่เคยตั้งเงื่อนไข
ว่าถ้าถึงวันนั้น
ฉันจะทำอะไร
แต่พอถึงวันนั้นจริง
ฉันกลับทำมันไม่ได้
เคยพูดว่า
ถ้าฉันมีเงินมากพอ
ฉันจะพาครอบครัวไปเที่ยว
ฉันจะพักผ่อนออกกำลังกาย
มาถึงวันนี้ฉันมีเงินมากพอ
ฉันกลับบอกว่า...ยังไม่พอ
ฉันกลับบอกว่า...ไม่มีเวลา
ฉันกลับบอกว่า...รออีกหน่อย
ฉันกลับบอกว่า...มีงานใหม่ต้องทำ
และอีกสารพัดเหตุผล ข้ออ้าง
ที่ทำให้เราไม่ได้ทำ
อย่างที่เคยตั้งเงื่อนไขไว้
แล้วตัวคุณหละ
เป็นแบบนี้บ้างไหม?



หากเราเปลี่ยนทุก "ความยาก" ให้เป็น "ความอยาก" ได้
นั่นแหละชีวิตมีโอกาสประสบความสำเร็จไม่ยาก
..................................
ทุกครั้งที่เราเจออะไรยากๆ
แสดงว่าความรู้ ความคิด ประสบการณ์ชีวิต
ที่เรามีอยู่น้อยไป ไม่พอใช้ เก่าไป ไม่เป็นระเบียบ
หากเราเจอความยาก
แล้วเรายังรู้สึกอยากจะ
"ข้ามมันไปให้ได้"
"เอาชนะมันให้ได้"
"พิสูจน์ความสามารถตัวเอง"
เราจะทดลองใช้สิ่งที่มีอยู่
ในรูปแบบใหม่ๆที่ไม่ใช่แบบเดิมๆที่เคยคิด
หากเราใช้หมดแล้วก็ยังคิดไม่ออก บอกไม่ถูก
เราจะเริ่มสร้างความคิดใหม่
โดยนวตกรรมทางการคิดไม่ว่าจะเป็น
การคิดข้ามกล่องความรู้ การคิดย้อนกลับ
การคิดแบบวิเคราะห์ สังเคราะห์ ฯลฯ
จนสุดท้ายเราจะได้ความคิดใหม่ๆ
ที่สามารถนำไปตอบโจทย์ความยากนั้นได้
ความคิดใหม่อาจจะไม่เวิร์คตั้งแต่ครั้งแรก
แต่ถ้าเราทำแบบนี้ไปเรื่อยๆความยากที่เข้ามา
ก็จะเริ่มง่ายขึ้น ใช้เวลาคิดน้อยลง
ยิ่งเมื่อเราคิดแล้วเอาความ "อยาก"
จะเอาชนะความ "ยาก" ได้ไม่ยากเลย
อยากจะฝากถึงคนที่ต้องการประสบความสำเร็จ
ในชีวิตว่าเวลาเราเจออะไรที่ยากๆ
ลองคิดว่ามันไม่ใช่ปัญหาเรา
แต่เป็นปัญหาคนอื่น ให้เราลองช่วยเขาคิดดู
ถ้าเป็นอย่างนี้เราจะรู้สึกว่าถ้าเราคิดได้ คิดออก
มันเท่ห์ มันดูดี มันมีคุณค่า



ชีวิตมีแต่ทางเลือก...ไม่มีทางลัด
.............................................
เส้นทางเดียวกัน
บางคนเรียกว่า "ทางปกติ"
ในขณะที่บางคนบอกว่าเป็น "ทางลัด"
แสดงว่าในโลกนี้คงไม่มีทางลัดที่แท้จริง
เป็นแค่ทางลัดตามคำนิยามของคนแต่ละคนเท่านั้นเอง
อยากจะบอกว่า
อย่าเสียเวลาไปหาทางลัดเลย
จงให้เวลากับการออกเดินทางในทางที่เลือกไปเถิด
เพราะทางเลือกคือทางที่เหมาะสมที่สุดสำหรับเรา
ณ เวลานั้น เวลานี้
คนหลายคนเดินไปถึงเป้าหมายแห่งความสำเร็จ
มีความสุขก็เพราะเขาไม่เคยเสียเวลาไปหาทางลัด
สุขแบบลัดๆ คงไม่ต่างอะไรกับการเผาเนื้อให้ไหม้
ภายในเวลาไม่ถึงนาที แล้วรสชาติเนื้อเผานั้น
จะอร่อยเท่ากับเนื้อย่างไหม
อยากจะฝากข้อคิด
ถึงหลายชีวิตที่กำลังถามใครๆว่า
ทางลัดไปทางไหน
ถามตัวเองอยู่ตลอดเวลาว่า
มีทางลัดกว่านี้อีกไหม



#ต้นเหตุแห่งความสุข
ตอนที่ 14 : เมื่อไม่โลภ ลาภมักจะมาหา
.........................
การบริโภคน้ำแบบพอเพียงจากแหล่งน้ำที่ไหลมาตามธรรมชาติ
เราสามารถบริโภคได้ไปตลอดชาติ
แต่เมื่อไหร่ เราโลภมาก อยากกักเก็บน้ำไว้เยอะๆ
ไม่คิดถึงคนปลายน้ำ
เก็บไว้มากเกินความจำเป็น
สิ่งที่เกิดขึ้นแน่ๆคือ
"การออกแรง ลงทุน ทำอะไรบางอย่าง"
เช่น การขุดลอกร่องน้ำให้ลึกตรงหน้าบ้านเรา
การขุดบ่อเก็บน้ำที่บ้านเรา
ต้องซื้อถังน้ำขนาดใหญ่
ฯลฯ
สิ่งที่ตามมาคือ
"เหนื่อยก่อนสุขแน่ๆ"
"ได้ตามเป้าแล้วโลภเพิ่มขึ้นอีก"
ชีวิตผมที่มาได้ทุกวันนี้ส่วนหนึ่งก็เพราะ
รู้จักพอ ไม่โลภมาก(กล้าพูดเต็มปากเต็มคำ)
เพราะผมมีการกำหนดเป้าหมายเรื่องเงิน
ที่มีขอบล่าง(ขั้นต่ำ)
เช่น ปีหนึ่งผมจะมีรายได้ไม่น้อยกว่า....บาท
เพื่อให้ครอบครัวอยู่ได้มีเงินเก็บบ้าง
และผมกำหนดเพิ่มเติมว่า
แต่ต้องไปไม่เกิน.....บาท
เพื่อให้รู้ตัวเองว่า...พอแล้วนะ
มีอยู่ปีหนึ่งผมเคยตั้งเป้าหมายว่า
รายได้ปีละ 3 ล้านบาทแต่ไม่เกิน 4 ล้านบาท
ปีนั้นพอถึงเดือนตุลาคมผมมีรายได้ 4 ล้านบาท
ตามเป้าที่กำหนด ผมหยุดทำงานไปสามเดือน
เอาเวลาไปทำอะไรบ้าง
เที่ยวกับครอบครัว ตีกอล์ฟ(ชอบ)
วางแผนชีวิตปีต่อไป อ่านหนังสือ
ออกกำลังกาย ทำอะไรก็ได้ที่อยากทำ
สัจธรรมข้อนี้ผมเจอเองโดยไม่ต้องมีใครสอน
ได้มาจากไหน ก็ได้มาจากชีวิตที่เกิดมา
เห็นคนเคยรวย(ตอนนี้จน)หลายคน
ชีวิตพลิกผันเพราะความโลภไม่รู้จบ
เคยเห็นคนที่อยากรวยไม่รู้จบ
ก็หาจุดจบในชีวิตไม่ได้ จบตอนจบชีวิต
เงินทองที่หามาไม่ได้ใช้
ไม่ได้ดีเด่น แค่ผ่านมาแล้ว
อยากจะบอกเล่าให้ฟังเท่านั้นเองครับ
ทุกวันนี้ก็ไม่รวย
แต่ทำอะไรที่คนรวยหลายคนทำไม่ได้
(คนรวยอิจฉา)
ผู้บริหารหลายคนพอรู้ว่าผมเกษียณแล้ว
ทำงานเล่นๆ ทำเอาเขาพูดออกมาเลยว่า
"ผมอยากเป็นเหมือนอาจารย์จัง"
555
ชีวิตที่คนรวยอิจฉา
ทั้งๆที่เขามีเงินมหาศาลใช้ทั้งชาติยังไม่หมด
แต่เขาก็ทำแบบผมไม่ได้
ไม่ติดอะไร ติดแค่ที่ใจเท่านั้นเองครับ



#ต้นเหตุแห่งความสุข
ตอนที่ 13 : ไม่เอาวันนี้ไปตัดสินอดีต จึงไม่ทุกข์
..............................
การเอาวันนี้ ไปตัดสินการตัดสินใจในอดีต
ทำให้เกิดอาการ "เสียดาย"
ไม่ต่างอะไรกับการเอาเทคโนโลยีวันนี้
ไปตัดสินความทันสมัยของผลิตภัณฑ์ในอดีต
ด้วยความที่ไม่มีความรู้ ไม่มีพี้เลี้ยง ที่ปรึกษา โค้ช
ทำให้การดำเนินชีวิตของผม
ต้องตัดสินใจด้วยตัวเองทุกเรื่อง
ดังนั้น สิ่งที่ได้มาคือ
"อย่าเสียดายกับสิ่งที่ได้เลือกไปแล้ว"
เพราะทุกการตัดสินใจนั่นคือดีที่สุดในขณะนั้น
เหมาะสมกับความรู้ ความคิด และสถานการณ์นั้นๆแล้ว
ผมโชคดีที่ไม่ค่อยไปเสียดายกับสิ่งที่ไม่เลือก
แม้ภายหลังการตัดสินใจจะรู้ว่า
สิ่งที่เราไม่เลือกนั้นดีกว่าสิ่งที่เลือกก็ตาม
เพราะคิดไปก็ไม่มีประโยชน์อะไร
สู้เอาเวลามาเดินหน้ากับสิ่งที่เลือกจะดีกว่า
ถ้าเป็นนักมวย เขาเรียกผมว่า "พวกไม่มีเกียร์ถอยหลัง"
หรืออาจจะเรียกว่า "ถอยหลังหกล้ม"
ทุกอย่างในชีวิตมองวันนี้และพรุ่งนี้ อดีตเก็บไว้เป็นบทเรียน
เวลาทำงานก็เช่นกัน
ผมไม่เคยคิดว่าทำงานวันนี้แล้ว เงินเดือนจะได้เดือนนี้
เพราะเงินเดือนที่ได้เดือนนี้คือผลงานในอดีต
ผลงานวันนี้ ปีนี้ จะได้ปีหน้า หรือสองสามปีข้างหน้า
ตอนที่ผมทำงานถ้าผมอยากรู้ว่าที่ผมงานหนักวันนี้ เดือนนี้ ปีนี้
เงินเดือนจะเป็นเท่าไหร่
ผมใช้วิธีนี้คือ "ซ้อมสมัครงาน"
คือไปลองสมัครงานเพื่อประเมินดูว่าความสามารถแบบเรา
เขาจะให้เงินเดือนเท่าไหร่ หากมากไปน้อยไปไม่มั่นใจ
ก็ลองสักสองสามที่...ก็พอรู้แล้วครับว่าผลงานวันนี้
มีมูลค่าในอนาคตเท่าไหร่
คนเราชอบเอาวันนี้ไปตัดสินการตัดสินใจในอดีต
ลองเปลี่ยนใหม่ซิ
"ลองเอาข้อจำกัดในอดีตมาตัดสินวันนี้บ้างซิ"
เผื่อว่าเราจะคิดอะไรดีๆออกบ้าง
เช่น
ถ้าเราต้องเลือกระหว่างซื้อรถกับซื้อบ้าน
จะเลือกซื้ออะไรดี ตัดสินใจไม่ได้ อยากได้ทั้งสองอย่าง
ลองย้อนเวลากลับไปตอนที่เราไม่มีเงินพอที่จะซื้อรถหรือบ้านดูซิ
ถ้าชีวิตตอนนั้น เราจะเลือกซื้ออะไรดี เพราะอะไร
เราคำตอบที่ว่าถ้าเป็นตอนนั้น
"เราคงจะซื้อบ้านนะ เพราะเสียดายค่าเช่า รถไม่จำเป็นเท่าไหร่ จำเป็นแค่ช่วงการเดินทาง แต่บ้านจำเป็น 24 ชั่วโมง"
บางครั้งคำตอบของคนที่มีข้อจำกัดของชีวิต
อาจจะเป็นคำตอบที่มีเหตุมีผล ดูดีกว่าคนที่มีเงินอีกนะ
เพราะเขาคิดไตร่ตรองเยอะกว่า
ดังนั้น ชีวิตที่คิดวันนี้ พรุ่งนี้ ไม่เสียเวลาไปกับการเสียดายกับการตัดสินใจไปในอดีต จะช่วยให้เราเดินหน้าทุกวันแม้จะวันละก้าวก็ยังดีกว่าถอยหลังไปในอดีต หากจะใช้อดีตให้เป็นประโยชน์ก็ให้เอาข้อจำกัดในอดีตมาประกอบการตัดสินใจในปัจจุบัน เพราะคนในอดีตอย่างเรามักจะมีเหตุผลที่ดีกว่านะครับ



#ต้นเหตุแห่งความสุข
ตอนที่ 12 : คิดต่างจึงแตกหน่อ คิดต่อจึงแตกต่างช่วยสร้างความสำเร็จ
......................................
การเดินบนเส้นทางที่คนเคยประสบความสำเร็จเดิน
การเดินวิธีเดียวกันกับคนที่เคยประสบความสำเร็จใช้
ก็ดีนะ...แต่หากจะทำให้เร็วกว่าก็อาจจะยากหน่อย
เพราะแต่ละเส้นทางมักจะมี Best Record อยู่แล้ว
การทำลายสถิติเร็วกว่า ดีกว่า อาจจะยากหน่อย
โดยเฉพาะคนที่มีเวลาจำกัด ต้นทุนชีวิตจำกัด
ดังนั้น การค้นหาเส้นทาง วิธีการที่ "ใช่" กับตัวเรา
อาจจะเป็นอีกทางเลือกหนึ่งที่อาจจะ(ต้องใช้คำว่าอาจจะ)
ทำให้เราเดินไปถึงจุดหมายเดียวกับคนที่เคยประสบความสำเร็จ
ในระยะเวลา ระยะทางที่สั้นกว่า และดีกว่า
ชีวิตผมก็เช่นเดียวกัน มาได้ถึงทุกวันนี้
ก็เพราะ...เลือกเดินในเส้นทางที่คนอื่นอาจจะไม่ค่อยเดิน
ทำในวิธีที่คนอื่นอาจจะไม่ค่อยทำกัน
เช่น
- สมัยทำงานเมื่อยี่สิบกว่าปีก่อน ผมน่าจะเป็นคนแรกๆที่ลงประกาศรับสมัครงานในหนังสือพิมพ์แล้วให้คนสมัครงานโทรมาหาผมได้ 24 ชั่วโมง สมัยก่อนเขาจะมีเวลาโทรสอบถามประมาณว่า 09.00 - 16.00 น. ผมก็คิดเล่นๆว่าถ้าผมจะให้สอบถามได้ 24 ชั่วโมงจะเป็นยังไง
ผลปรากฎว่าได้ผลครับ คนทำงานสถาบันการเงินจะโทรมาประมาณ 15.30 น.เป็นต้นไป คนทำงานเข้ากะโรงงานจะโทรมาประมาณเที่ยงคืน ตีหนึ่ง(ช่วงปลอดเจ้านาย 555) คนบางคนก็จะโทรมาตอนเช้ามืด บางคนก็โทรมาตอนพักกลางวัน
- ผมทำบัตร HR Hot Line พนักงานสามารถโทรมาหาผมได้ 24 ชั่วโมง 365 วัน ประมาณ Call Center พนักงานคุยได้ทุกเรื่องแจ้งชื่อก็ได้ไม่แจ้งก็ได้ แจ้งเบาะแสข่าวสารอะไรก็ได้
- ผมเคยทำโครงการเยี่ยมบ้านพนักงาน(หลายที่ก็ทำ) ไม่ได้ไปเยี่ยมแบบธรรมดา แต่ผมทำเพื่อเก็บข้อมูลในเชิงลับ(สืบราชการลับ)ว่าที่บ้านอยู่กันเป็นอย่างไร พ่อแม่พี่น้องเป็นคนแบบไหน นิสัยคนข้างบ้านเป็นอย่างไร อะไรคือแรงจูงใจในการทำงานของพนักงาน กลัวเมียหลวงหรือกลัวเมียน้อย(พนักงานบางคนมีเมียสองคนอยู่ต้นซอยหนึ่งคน ท้ายซอยอีกหนึ่งคน) เพื่อเอาข้อมูลกลับมาจัดทำเป็น Personal Profile ในการบริหารคนต่อไป ซึ่งได้ผลมาก เวลาพนักงานคนนั้นมีปัญหาหรือเรียกมาคุย ผมสามารถใช้ข้อมูลที่ไปเก็บมาโค้ชชิ่งหรือให้คำปรึกษาเขาได้ถูกคน ถูกเรื่อง ถูกจริต
- ผมไม่ใช่แค่ทำอาชีพที่ปรึกษา แต่ผมทำหน้าที่เป็นโค้ช เป็นผู้ให้คำปรึกษากับผู้บริหารและคนในองค์กรไปทุกครั้ง(แม้เขาจะไม่จ้าง) เพราะรู้สึกว่าการศึกษาคน การให้คำปรึกษาคนเป็นเรื่องท้าทายและได้อะไรในชีวิตเยอะมาก
- ผมตั้งชมรมวิทยากรเพื่อส่งเสริมพัฒนาคนที่อยากเป็นวิทยากร(ตอนแรกๆก็มีคนหวังดีกับผมชอบมาพูดว่า จะสร้างคู่แข่งขึ้นมาทำไม) แต่เมื่อเวลาผ่านไป สิ่งที่ได้คือมีวิทยากรหลายคนเกิดจากชมรมนี้และปัจจุบันมีชื่อเสียงที่เป็นที่ยอมรับ ผมเองแม้ไม่ได้อะไร แต่ก็ได้ความภูมิใจที่ในวัยที่เราร่วงโรย แต่ผลผลิตจากกิจกรรมที่ผมได้ทำขึ้นมาเบ่งบาน ผมก็นั่งกินความภูมิใจอยู่ที่บ้านดูความเบิกบานของคนอื่น
- ผมไปเรียนปริญญาเอกด้าน HRD แต่เรียนไม่จบเพราะตอบตัวเองไม่ได้หลายเรื่องจึงเลิกเรียนต่อ แต่เสียดายหัวข้อที่จะทำวิทยานิพนธ์ (Dissertation) จึงได้ก่อตั้งกลุ่ม "ไทยโค้ช" ขึ้นมาและปัจจุบันก็เป็นสมาคมการโค้ชวิถีไทย(ขอบคุณ ดร.พลเดช ดร.วนิดา อ.จตุพร ที่ช่วยกันก่อตั้งครับ)
- การเป็นวิทยากรผมไม่หวงความรู้ ใครอยากได้อะไรก็เอาไปเถอะ บางคนไม่ได้เข้าสัมมนาหรอก แต่อีเมลมาขอไฟล์บรรยาย ผมก็ให้ ให้ทุกคนที่ขอ เพราะคิดเสมอว่า
"หากเราให้เขาหมดวันนี้ พรุ่งนี้เราต้องหาใหม่"
ทำให้ไม่ยึดติดกับสิ่งที่เคยดี เราคิดว่าดี
การให้จึงทำให้ไม่ยึดติด ไม่หลงแล้ว ยังทำให้เราพัฒนาตัวเองอยู่ตลอดเวลา
และสิ่งที่ได้คือการให้ทำให้เรามีแฟนคลับโดยไม่รู้ตัว เพราะการให้ที่เกิดจากผมจะเกิดกระแสการให้ไปไม่รู้จบ บางครั้งคนที่โทรมาเชิญผมเป็นวิทยากร ที่ปรึกษา เขาไม่รู้จักผม แต่ได้ไฟล์บรรยายของผมจากเพื่อนของเพื่อนของเพื่อน ๆๆๆๆ
อย่าว่าแต่คนอื่นสงสัย ไม่เข้าใจในการกระทำบางอย่างของผมเลย
ตัวผมเองบางครั้งก็ยังตอบตัวเองไม่ได้ว่าทำไปทำไม
รู้แค่ว่า
"อยากทำ" "ทำแล้วรู้สึกดี"
แค่นี้แหละ
แต่เชื่อไหมว่าพอทำไปสักระยะหนึ่ง พอสิ่งนั้นผ่านไป
ผมสามารถตอบตัวเองและทุกคนได้ว่า
"ผมทำไปทำไม ผมได้อะไร ใครได้อะไร"
ประมาณว่าเราตอบไม่ได้หรอกว่าเส้นทางไปเชียงใหม่เป็นอย่างไรก่อนเดินทาง
แต่พอเราไปถึงเชียงใหม่แล้ว เราตอบได้ชัดมากครับ



#ต้นเหตุแห่งความสุข
ตอนที่ 11 : โชคดีนะที่สำเร็จ แต่ไม่รวย
....................................
หากเรากอบโกยความสำเร็จแบบไม่มีลิมิต
โลภมากความสำเร็จ...ความสุขบางเรื่องก็จะหายไป
ผมคนหนึ่งที่โชคดีเหมือนกับอีกหลายๆคน
ที่ประสบความสำเร็จในชีวิตในแบบฉบับความฝันของเรา
คือก้าวจากจุดที่เกิดมาอยู่ในจุดที่อยากเป็น
ซึ่งอาจจะเทียบไม่ได้กับคนสำเร็จในความหมายของค่านิยมในสังคม
ผมพูดได้เต็มปากว่า "ผมสำเร็จ แต่ไม่รวย"
มาถึงตอนนี้ถือว่าโชคดีมากๆที่ไม่รวย
มิฉะนั้น คงจะไม่พบสัจธรรมของชีวิตข้อหนึ่งที่เพิ่งมาพบเจอไม่นานนี่เอง
จากการที่ผมได้พูดคุยกับผู้บริหาร เจ้าของกิจการ คนร่ำรวย
หลายคนพบว่ามีจำนวนไม่น้อยที่
เขามี "ความทุกข์บนกองสุข"
อาจจะเป็นเพราะรุ่นพ่อแม่สำเร็จมากเกินไป รวยเกินไป
ทำให้เป็นภาระกับคนรุ่นลูกที่ต้องแบกรับภาระกิจประคองและทำให้กิจการอยู่ต่อไปทั้งๆที่ไม่อยากทำแต่เป็นเพราะความกตัญญู
บางคนอยากจะขายกิจการทิ้งนำเงินที่มีอยู่ใช้ไปตลอดชีวิตก็ไม่หมด
แต่ยังต้องทำให้รุ่นลูกหลานแบกรับภาระต่อไปอีก
เพราะถ้ารุ่นนี้ทำสำเร็จ(เกินความจำเป็น) ก็ต้องส่งต่อไปยังรุ่นต่อไป
รุ่นต่อไปก็ไม่ค่อยได้ใช้ก็ส่งต่อกันไปเรื่อยๆไม่รู้จบ
หลายคนเริ่มเจ็บป่วย ไม่สบาย แต่ก็ทิ้งความร่ำรวยบนความสำเร็จไม่ได้ ต้องทนทำต่อไป บางคนถึงกับตายคาโต๊ะ ทั้งๆที่รวยมากจนใช้ไม่หมดในชาตินี้
บางครั้งการหวังดีกับคนรุ่นต่อไปมากเกินไป กลัวเขาลำบาก
นั่นแหละทำให้เขาลำบากจริงเพราะกินบุญเก่าของพ่อแม่ ไม่มีผลงานที่ภาคภูมิใจ ไม่สามารถทิ้งกิจการไปทำอะไรได้ สุดท้ายคนบางรุ่นก็ต้องเอากิจการเข้าตลาดหลักทรัพย์ไม่ใช่ต้องการระดมทุน แต่ต้องการปลดเปลื้องภาระที่หนักอึ้งที่เป็นความสำเร็จของคนรุ่นก่อนออกไป ขอเป็นแค่ผู้ถือหุ้นก็พอแล้ว
จากประสบการณ์ในการให้คำปรึกษาคนสำเร็จที่ร่ำรวย
ช่วยตอกย้ำว่า ผมสำเร็จแต่ไม่รวยนะ..ดีแล้ว
เอาแค่ให้ลูกหลานอยู่ได้มีต้นทุนชีวิต ต้นทุนการศึกษา
ไม่ต้องมีกำไรจากรุ่นผมหรอก ขนาดผมต้นทุนชีวิตต่ำขนาดนี้ยังมาได้ขนาดนี้
แล้วลูกเราต้นทุนชีวิตสูงกว่าเราตั้งเยอะ ทำไมจะทำไม่ได้
ผมกับภรรยาพูดกับลูกเสมอว่า
พ่อแม่ทำมาเพื่อใช้ในชาตินี้ ไม่ได้ทำเผื่อให้ลูก
ลูกมีความรู้แล้วต้องสร้างเนื้อสร้างตัวเองนะ
หากพ่อแม่ใช้ไม่หมดมีเหลือ...นั่นแหละเอาไปใช้ได้
หากพ่อแม่ใช้หมดก่อนตาย...ก็จงไปหาเอาเองนะ
ผมสำเร็จ แต่ไม่รวยเงิน แต่รวยกัลญาณมิตร
รวยความสุข รวยเวลา รวยอิสระภาพ



#ต้นเหตุแห่งความสุข
ตอนที่ 10 : อยู่กับสังคมไม่ดี ชีวิตนี้ก็เอาดีได้นะ
.................................
สภาพแวดล้อมอาจจะมีผลต่อความสำเร็จหรือล้มเหลวของคนก็จริง
แต่ผมเชื่อว่าไม่ทั้งหมด
ผมยังเชื่อว่าการที่เราอยู่กับสังคมที่ไม่ดี ไม่เหมาะสม
บางครั้งถือเป็นโอกาสดีนะ
ผมอยากจะใช้ชีวิตผมเป็นหลักฐานความเชื่อนี้
แต่ไม่ยืนยันว่ามันจะใช้ได้กับทุกคนนะครับ
สภาพแวดล้อมวัยเด็กผม
วัยรุ่นส่วนใหญ่เกเร เป็นนักเลงหัวไม้
เป็นโจรปล้นชิงทรัพย์ ค้าของเถื่อน
บางคนก็เป็นสายให้คอมมิวนิสต์
สิ่งที่ได้เรียนรู้จากสังคมที่คนทั่วไปว่าไม่ดีคือ
เราจะอยู่ท่ามกลางความขัดแย้งได้อย่างไร
เราต้องไม่ทำตัวเอนเอียงไปฝั่งไหน
เราต้องทำตัวไม่ให้ฝ่ายไหนระแวง
มีโอกาสเรียนรู้เรื่องจิตวิทยามวลชน
เมื่อออกจากบ้านมาเช่าบ้านอยู่สมัยเรียนมัธยม
ต้องอยู่กับสังคมเพื่อนที่มีทั้งนักเลง นักเรียน นักมวย
มีเพื่อนเสพยา มีเพื่อนกินเหล้า สูบบุหรี ผู้หญิง
ประมาณว่าลูกผู้ชายครบเครื่อง
อยู่กับเด็กที่ไม่ใช่แค่ไม่ตั้งใจเรียน แต่ตั้งใจโดดเรียน
เกือบทุกวิชาครูฝ่ายปกครองมาสอนแทน(เอาไม่อยู่)
คงหายสงสัยแล้วใช่ไหมว่าทำไมผมถึงเรียนเก่ง
(เก่งที่สุดในกลุ่มไม่เรียน 555)
แต่สิ่งที่ผมได้จากสังคมนี้คือ
ความจริงใจของคนที่ไม่ตั้งใจเรียน รักเพื่อนจริง
ได้โอกาสเป็นที่รักของเพื่อนๆเพราะช่วยอ่านหนังสือแทนเพื่อนๆ
ได้เห็นโอกาสสำเร็จภายใต้การแข่งขันที่น้อยมาก
พูดง่ายๆว่าสังคมที่คนทั่วไปว่าไม่ดี
จริงๆแล้วเป็นโอกาสดีที่เราจะเป็นที่หนึ่ง
เป็นผู้นำในเรื่องดีๆได้ไม่ยาก
ในชีวิตการทำงานก็ทำงานฝ่ายบุคคล
ประมาณว่าจบมาใหม่ทำงานยิ่งใหญ่เท่ากับผู้จัดการฝ่าย
ทำงานเดือนแรกต้องเป็นฆาตกรทางวิชาชีพไปแล้ว
นั่นคือต้องทำหน้าที่เลิกจ้างแม่บ้านที่เสิร์ฟน้ำให้ผมทุกวัน
บางที่ที่ทำงานต้องเจอกับการเมืองภายในองค์กร
ทำอะไรพลาดมีสิทธิ์ตกเก้าอี้ เสือ สิงห์กระทิง เพียบ
แต่ส่ิงที่ได้จากสภาพแวดล้อมไม่ดี
บางทีย้อนกลับไปคิดก็ดีนะ
จะได้คิดหาทางเลือก หาทางออก หาทางอยู่รอด
หาทางเอาชนะปัญหาอุปสรรค หาทางถีบตัวเองให้สูงกว่า
สภาพปัญหา ผมเองก็ได้อะไรจากการทำงาน
กับคนที่มีปัญหาเยอะมาก ทั้งแทคติก เทคนิค
ศาสตร์และศิลป์ในการอ่านคน เข้าใจคน จัดการคน
จนติดตัวมาใช้กับอาชีพที่ปรึกษาในปัจจุบันได้
ขอบคุณสภาพแวดล้อม ปัญหา อุปสรรคที่ผ่านมา
ทำให้ชีวิตแม้ไม่แกร่งแต่ก็กล้าที่จะอยู่กับปัญหา
เอาชนะปัญหาและผ่านมาได้จนถึงปัจจุบัน



#ต้นเหตุแห่งความสุข
ตอนที่ 9 : ไม่หวงความรู้ แต่หวงความไม่รู้ดีกว่า
................................
เมื่อเกิดมาไม่มีอะไร แล้วจะหวงอะไร
ยิ่งเป็นความรู้ ไม่รู้จะหวงไปทำไม
เพราะไม่ให้เขา เขาก็หาเองได้
ไม่บอกเขา เขาก็ถามคนอื่นได้
เมื่อชีวิตเกิดมามีแค่สัญชาติญาณกับจิตวิญญาณ
ความรู้จึงมาทีหลัง ความรู้อาจจะไม่ใช่สิ่งสำคัญที่
ทำให้เรามีชีวิตอยู่รอด
แต่สัญชาติญาณกับจิตวิญญาณมากกว่าที่ทำให้
เรามีชีวิตอยู่รอดตั้งแต่เกิดมาจนถึงวัยเด็ก
ดังนั้น เมื่อมีความรู้เพิ่มขึ้นตอนเรียนหนังสือ
ผมก็ไม่เคยหวงความรู้เลย
ทำไมไม่หวง....คำตอบคือ
จะหวงไปทำไม เพราะทำนาทำไร่ไม่เห็นต้องใช้
ไม่รู้จะหวงวิชาความรู้ไปแข่งกับใคร
ไม่รู้จะหวงความรู้แล้วได้อะไร
ไม่รู้ว่าการหวงความรู้จะทำให้เราประสบความสำเร็จ
นิสัยหนึ่งที่ติดตัวมาตั้งแต่สมัยเรียนคือ
ชอบสรุป ชอบแชร์ ชอบแบ่งปันความรู้ให้เพื่อนๆ
รู้สึกมีความสุขมากกว่าสอบได้คะแนนดีๆเสียอีก
เพราะได้คะแนนดี เวลาผ่านไปเราก็ลืม
แต่ช่วยติวเพื่อน...เพื่อนจำไปตลอดชีวิต
เราภูมิใจที่เพื่อนที่เราเคยติวได้ดิบได้ดี
มีตำแหน่งการงานหน้าที่ มีชื่อเสียงในสังคม
ดังนั้น สมัยเรียนความสุขผมจึงไม่ใช่การสอบได้คะแนนดี
แต่ความสุขผมคือได้เห็นเอกสารสรุปย่อที่เป็นลายมือผม
วางไว้หน้าห้องสอบ
เพราะเพื่อนๆเอาสิ่งที่ผมสรุปไปอ่านก่อนเข้าสอบกัน
ตอนทำอาชีพฝ่ายบุคคล(ทรัพยากรมนุษย์)
สงสัยมากทำไมวิทยากรแต่ละคนถึงหวงวิชาความรู้
ผมขอเอกสารก็ไม่ให้บอกเป็นลิขสิทธิ์
ถามอะไรก็ตอบไม่หมด...กลัวไร
วันที่ผมมาเป็นวิทยากร ผมขอระบายความในใจ
โดยการทำเอกสารและพิมต์ตัว R อยู่ในวงกลม
เหมือนที่เขาทำกัน(สงวนลิขสิทธิ์)
แต่..ผมกากบาททับตัว R ที่อยู่ในวงกลมอีกที
และเขียนว่า
"เอกสารนี้ไม่สงวนลิขสิทธิ์อนุญาตให้เผยแพร่ได้
ทั้งที่เพื่อการค้าและไม่ใช่เพื่อการค้า" 555
อันนี้ได้ใจผู้เข้าสัมมนามากเลยครับ
สิ่งที่ผมหวงมากที่สุดคือ
"ความไม่รู้"
"ความโง่"
จึงไม่อยากจะบอกใคร แชร์ให้ใคร
ไม่อยากจะไปสั่งสอนใคร กลัวเขาโง่เหมือนเรา
ชีวิตคิดดีๆก็สนุกนะ
แต่ต้องผ่านมันมาให้ได้ก่อน
แล้วมานั่งเล่น นั่งเขียนแบบนี้ได้อย่างมีความสุข



#ต้นเหตุแห่งความสุข
ตอนที่ 8 : ดีที่เกิดมาไม่มีอะไร เลยไม่ทุกข์
.........................
คนที่เกิดมาพร้อมกับต้นทุนชีวิตที่ติดลบหรือเป็นศูนย์
น่าจะเป็นคนที่โชคดีมากที่ไม่ต้องเสียเวลายึดติด
ไม่ต้องกังวลว่าสิ่งที่มีอยู่ตั้งแต่เกิดจะลดน้อยหรือหายไป
ความไม่มี มักจะมาพร้อมกับคำว่า "ไม่ยึดติด"
เพราะไม่รู้จะยึดอะไร จะติดอะไร
ไปไหนมาไหน...พากายและใจไปก็พอแล้ว
ไม่ต้องห่วงหน้าพะวงหลัง ไม่ต้องแบกให้หนัก
ตัวผมเองเกิดมากับความไม่พร้อม
อีกมุมหนึ่งหมายถึง เกิดมาพร้อมกับความไม่ทุกข์
แม้จะอดมื้อกินมื้อก็ไม่รู้สึกทุกข์
เพราะไม่รู้ว่า...สุขที่ได้กินทุกมื้อเป็นอย่างไร
ไม่เคยเสพมาก่อน ไม่เคยมีมาก่อน
จึงไม่รู้ว่าทุกข์กับสุขต่างกันอย่างไร
รู้แค่ว่า "สิ่งนี้คือความเคยชิน"
สิ่งนี้คือสิ่งที่เกิดมาพร้อมกับเราและอยู่กับเรา
ตอนเด็กๆคนอื่นเขามีของเล่น
ผมและพี่น้องไม่มี แม้อยากจะเล่น
แต่ทำได้แค่จินตนาการหรือเอาเศษไม้ เศษกระป๋อง
มาทำของเล่น เล่นเสร็จพร้อมทิ้ง ไม่ต้องหวง ไม่ต้องเก็บ
ความยึดติดจึงไม่มีหรือมีน้อยมาก
เพราะแม้ใครจะเอาของเล่นที่เราจินตนาการขึ้นมา ทำขึ้นมา
ก็ไม่เป็นไร เราทำใหม่ได้ เพราะทำง่ายใส่จินตนาการเยอะ
ไม่เหมือนของเล่นของคนอื่นที่เขาซื้อมาด้วยเงิน ทำยาก
พังหรือหาย ต้องร้องไห้ฟูมฟายไปหลายวัน
เผลอๆบางคนจำวันที่ของเล่นที่รักเสียหายไปตลอดชีวิต
เราผมและพี่ๆน้องๆผมไม่เป็น....เพราะไม่มี 555
ไปเรียนหนังสือก็ไม่ทุกข์แม้จะเรียนซ้ำชั้น ป.1 ก็ตาม
เพราะอะไร
ก็เพราะพ่อแม่พี่น้องที่บ้านไม่มีใครเรียนเก่ง ไม่มีใครเรียนสูง
ผมจึงไม่ถูกคาดหวังอะไรจากครอบครัว ไม่มีใครมาเป็นมาตรฐานสำหรับชีวิต ทุกคนมีมาตรฐานของตัวเอง
ผมเรียน ป.1 สองปีก็ไม่รู้สึกอะไร
รู้สึกดีเสียอีกที่เพื่อนๆที่เกเรชอบแกล้งผม
มันขึ้นไปอยู่ ป.2 กันหมดแล้ว ผมก็เป็นพี่ใหญ่ใน ป.1
ข้อคิดที่ผมใช้ในการให้กำลังใจตัวเองคือ
"ดีนะที่เราเกิดมาไม่มีอะไร เราเลยไม่ทุกข์"



#ต้นเหตุแห่งความสุข
ตอนที่ 7 : รู้อะไรก็ไม่สู้ "ความรู้สึก"
................................
ต้องยอมรับว่าความรู้เป็นสิ่งจำเป็น
แต่อย่าลืมว่า "ความรู้สึก" นั้นสำคัญมาก
เพราะรู้อะไร แค่ไหนถ้าไม่รู้สึกอินน์กับสิ่งนั้นก็ไร้ค่า
รู้ว่าความลำบากเป็นอย่างไร
แต่ถ้าเคยรู้สึกว่าลำบากเป็นอย่างไร
จะทั้งรู้และเข้าใจได้ดีกว่า มากกว่า ง่ายกว่า
เคยรู้สึกอะไรไหม
ที่รู้สึกแล้วมันฝังลึกลงในจิตใจ
และความรู้สึกนั้นมันกระตุ้นให้เรา
ต้องลงมือทำอะไรบางสิ่งบางอย่างตามความรู้สึกนั้น
ธรรมชาติของเรา เราจะใช้ความรู้สึกนำ
ต่อเมื่อสิ่งนั้นเป็นเรื่องลบๆ เช่น กำลังโกรธ โมโห
เรามักจะใช้ความรู้สึกนำความคิด
และเมื่อเราคิดอะไรดีๆ อยากตั้งเป้าหมายในชีวิต
เรามักจะใช้ความคิดนำความรู้สึก
และชอบใช้ความคิดสยบ สกัดความรู้สึกไปซะงั้น
ทั้งๆที่หลายครั้งควรจะเชื่อความรู้สึกดีกว่าความคิดนะ
เพราะความคิดบ้างครั้งมันมาจากข้างนอก
มาจากความรู้ที่ได้มา มาจากประสบการณ์คนอื่น
แต่ความรู้สึกมันมาจากข้างในตัวเราเลยนะ
ผมมาถึงวันนี้ได้ ผมใช้ความรู้น้อยกว่าความรู้สึกนะ
เพราะผมมีความเชื่อมั่นในตัวเอง ผมเชื่อในสิ่งที่คิดฝัน
ผมเปลี่ยนความเชื่อให้เป็นความรู้สึก
ผมเปลี่ยนความรู้สึก(อยาก)เป็นการลงมือทำ
เหตุการณ์หลายเหตุการณ์ที่ทำให้ผม
เชื่อความรู้สึกมากกว่าความคิดและความรู้
เช่น
ผมตัดสินใจลาออกจากปูนซเมนต์ไทยช่วงหลังวิกฤติต้มยำกุ้ง ในขณะที่ไม่มีใครอยากเปลี่ยนงาน ลาออก แต่ผมรู้สึกว่ามันน่าจะดี แล้วก็ดีจริง
ผมตัดสินใจทิ้งเงินเดือนหลักแสนพร้อมรถประจำตำแหน่งที่ได้อยู่และ
ปฏิเสธงานใหม่เงินเดือนเกือบสามแสนเมื่อสิบหกปีที่แล้ว เพื่อออกมาทำอาชีพวิทยากร ที่ปรึกษา นักเขียน ทั้งๆที่ตอนนั้นไม่มีเงินเก็บ บ้านผ่อน รถไม่มี(เพราะใช้รถประจำตำแหน่ง)มาตามล่าหาฝันตามความเชื่อและความรู้สึก มีคนหลายคนคัดค้าน ไม่เห็นด้วยกับความรู้สึกของผม แต่ผมก็ดื้อเพราะเชื่อความรู้สึก ฟังเสียงตัวเองจากข้างในมากกว่าเสียงจากข้างนอก
ผมตัดสินใจทำทั้งอาชีพวิทยากร ที่ปรึกษา และนักเขียน
เพราะรู้สึกว่าหากทำอย่างเดียวจะสู้ใครได้ น่าจะทำทั้งสามอาชีพนะเพราะรู้สึกว่าทั้งสามอาชีพนี้น่าจะไปด้วยกันได้
ฯลฯ
ในช่วงแรกๆของชีวิต ผมก็ไม่ต่างจากคนอื่นๆที่ใช้ความรู้ ความคิด
ในการตัดสินใจในชีวิต เพราะไม่มั่นใจในตัวเอง เพราะเชื่อว่าความรู้และความคิดน่าจะน่าเชื่อถือกว่าความรู้สึก ผลของการดำเนินชีวิตก็ยังไม่ค่อยไปไหนไกล เพราะความรู้ที่ได้มาเป็นความรู้สากล อาจจะไม่เหมาะกับสถานะ สถานภาพ สถานการณ์ของชีวิตเราก็ได้
แต่พอผมเจอว่าความรู้สึกนี่แหละสำคัญสุด
ความคิดรองลงมา ความรู้เป็นแค่ข้อมูลประกอบเท่านั้น
หลังๆมาผมจึงใช้ความรู้สึกมากที่สุด
เพราะอะไรครับ
เพราะเมื่อไหร่ที่เราตัดสินใจผิดพลาดขึ้นมา
คนที่จะมารับผิดชอบไม่ใช่ความคิด ไม่ใช่ความรู้
ไม่ใช่ใคร แต่มันคือ "ความรู้สึกของเรา" นั่นเอง
ที่เขียนมานี้ไม่ใช่จะบอกว่าทุกคนต้องตัดสินใจตามความรู้สึกเหมือนชีวิตผม แต่แค่อยากจะบอกว่าเรื่องบางเรื่องลองใช้ความรู้สึกเป็นตัวนำ ใช้ความคิดและความรู้เป็นตัวตามบ้างก็ดีนะ แม้เราตัดสินผิดอย่างน้อยก็ไม่เสียหายอะไรมากมายเพราะเรายังมีความคิดและความรู้อยู่เบื้องหลัง
สังเกตดูว่าความรู้ยังมีค่าย
ความคิดยังมีแย้งกันเอง
แต่ความรู้สึกมักจะเป็นหนึ่งเดียวในแต่ละช่วงเวลา



#ต้นเหตุแห่งความสุข
ตอนที่ 6 : สำเร็จเพราะ...สัจจะ
..........................................
นอกจาก "วินัย" แล้วเราต้องมีเพื่อนสนิทอีกคนในชีวิต
นั่นก็คือ "คุณสัจจะ"
เพราะสัจจะคือผู้กำหนดกฎแห่งชีวิต
ผู้กำหนดให้เราเดินไปในเส้นทางที่เราวางไว้
เป็นผู้ที่จะช่วยสร้างบารมีให้กับเรา
สัจจะคือการรักษาคำมั่นที่เราลั่นคำพูดออกไป
รวมถึงแค่เราคิดและสัญญาในใจก็ใช่เช่นกัน
ลองคิดดูว่าถ้าเราสัญญาอะไรกับใครไว้
แล้วเราไม่ทำตามนั้น...จะเกิดอะไรขึ้นบ้าง
ในชีวิตนี้ผมได้สิ่งนี้มาจากคุณแม่โดยตรง
คุณแม่แม้ยากจนแต่ก็ไม่เคยจน "สัจจะวาจา"
พูดอะไรต้องทำตามนั้น ยืมเงินใครมาไม่เคยเบี้ยว
ตกลง รับปากอะไรกับใครก็ทำตามนั้น
ชีวิตนี้ไม่ใช่ของเล่นที่จะพูดเล่นๆทำเล่นๆ
หากเราต้องการจะประสบความสำเร็จ
สิ่งแรกที่จะต้องรักษาให้ได้ก่อนคือ "สัจจะ"
แม้บางครั้งเราจะผลั้งเผลอหลุดปากรับปากใครแบบมั่วๆไป
แต่หากเรามีสัจจะและทำตามนั้น
ความน่าเชื่อถือเกิด การยอมรับเกิด
โดยส่วนตัวผมมองว่าสัจจะสำคัญกว่าผลเสมอ
เรื่องบางเรื่องเป็นเรื่องเล็กน้อยไม่จำเป็นต้องทำตามนั้นก็ได้
แต่อย่าลืมว่าพลังของสัจจะจะลดลงอย่างมหาศาล
เปรียบดั่งเอาเข็มไปทิ่มแทงลูกโป่งแม้จะรูเล็กนิดเดียว
แต่ทำให้ลูกโป่งนั้นระเบิด/แตกได้ง่ายๆ
เครดิต ศรัทธา ความน่าเชื่อถือ การยอมรับ
ล้วนแล้วมาจากคำว่า "สัจจะ" ทั้งสิ้น
ผมเองมาได้ถึงทุกวันนี้ ส่วนหนึ่งผมเชื่ออย่างสนิทใจว่า
เป็นเพราะผมมีสัจจะไม่ว่าต่อตัวเองและผู้อื่น
ผมชอบเปลี่ยนสัจจะของตัวเองให้เป็นสัจจะกับผู้อื่นบ่อยๆ
เช่น
ตอนที่ผมจะลาออกจากปูนซิเมนต์ไทย
ผมได้สร้างสัจจะโดยการให้นายช่าง(เจ้านายผม)คนหนึ่ง
ดูแผนชีวิตพร้อมเป้าหมายชีวิตผมเพื่อตอบคำถามว่า
ทำไมผมถึงลาออกจากบริษัทในเครือปูนซิเมนต์ไทย
เชื่อไหมว่าเจ้านายผมคนนี้ติดตามผมตลอด
และถามเสมอว่าตอนนี้ได้ตามแผนไหม
พอผมบอกว่าได้ตามแผนแล้วครับนายช่าง
แกก็จะถามต่อว่า "แล้วแผนต่อไปเป็นยังไง"
โอโห้...ขนาดลาออกมาแล้ว ยังมีเจ้านายใจดีติดตามแผนชีวิตผมอีกนะ ดีจัง
หลังจากนั้นเวลาผมไปบรรยายที่ไหน
ผมจะโชว์แผนชีวิตพร้อมเป้าหมายให้คนเข้าอบรมดู
เพราะผมเชื่อว่าสัจจะที่เราให้กับตัวเอง รู้เอง เออเองคนเดียว
มีโอกาสสูงที่จะเบี้ยวตัวเอง ไม่ทำตาม
ดังนั้น การนำเปลี่ยนสัจจะกับตัวเองให้เป็นสัจจะกับคนอื่น
มันมีพลังมากกว่าเยอะ
เหมือนเราสัญญากับตัวเองว่าจะเก็บเงิน
ลองไปสัญญากับเจ้าหนี้ดูซิว่าแบบไหนจะขลังกว่ากัน 555
ฝากเงินออมนะทำเป็นลืม
แต่พอใบแจ้งหนี้ ทวงหนี้มา...รีบจ่ายเชียวนะ
นี่คือหนึ่งบทเรียนของชีวิตที่เป็นสาเหตุของความสุขในวันนี้ครับ



#ต้นเหตุแห่งความสุข
ตอนที่ 5 : ชีวิตมาได้ไกลก็เพราะ...คุณวินัยนี่เอง
............................................
หากใครก็ตามที่เกิดมาแล้วต้นทุนชีวิตต่ำ
โอกาสในชีวิตน้อย
แนะนำเลยครับว่าจงหา "วินัย" มาเพิ่ม
ลองคิดดูว่า
แม้จะเก่งแค่ไหน ถ้าขาดวินัย....ก็โง่ได้
แม้จะรวยแค่ไหน ถ้าขาดวินัย...ก็จนได้
แม้จะได้เปรียบแค่ไหน ถ้าขาดวินัย...ก็แพ้ได้
โชคชะตา วาสนา อาจจะสร้างยาก
แต่ "วินัย" สร้างได้ สะสมได้ ทำเองได้
เมื่อย้อนชีวิตผมเองกลับไปแล้ว
พบว่าผมไม่ได้เก่งอะไร ผมแค่มีวินัยมากกว่าคนทั่วไปเท่านั้น
ผมไม่รู้หรอกว่า "เจ้าวินัย" นี่แหละที่ทำให้ผมมาถึงจุดนี้ได้
ผมรู้แค่ว่าในเมื่อเราเกิดมาแบบนี้
สิ่งเดียวที่เราทำเองได้ไม่ง้อใครคือ "วินัย"ในตัวเอง
บวกกับการที่ผมชอบเล่นกีฬา
ทำให้เจ้าวินัยของผมยิ่งเพิ่มขึ้น เพราะนักกีฬาต้องฝึกซ้อม
อย่างสม่ำเสมอ ขาดวินัยเมื่อไหร่ ผลการฝึกซ้อมที่ผ่านมา
ต้องเริ่มต้นใหม่
ผมมีวินัยในชีวิตมาก บางครั้งก็อาจจะมากเกินไป
เช่น สมัยหนุ่มๆเพื่อนชวนไปดื่มเหล้า ผมตกปากรับคำแล้วผมก็ไป
แต่พอเมาได้ที่แล้วทุกคนก็จะไปต่อที่นั่นที่นี่จนดึกดื่นและ
ดูท่าทางจะลากไปถึงเช้าอีกวันหนึ่ง
พอเลิกจากดื่มที่แรกผมบอกเพื่อนว่า "กรูกลับก่อนนะ"
เพื่อนก็บอกว่าอย่าเพิ่งกลับดิไปด้วยกันก่อน
ผมบอกเพื่อนไปว่าตอนชวนผม
"บอกผมว่ามาดื่มเหล้าที่นี่ ไม่เห็นแจ้งเลยว่าหลังจากดื่มที่นี่แล้วจะไปดื่มต่อที่ไหน"
เพื่อนผมก็เลยสวนมาด้วยความเมาว่า
"คนเมาจะรู้วาระการเมาล่วงหน้าได้ไงฟะ"
หลังจากนั้น เพื่อนกลุ่มนี้ผมไม่ชวนผมไปดื่มเหล้าอีกเลย 555
ตัวอย่างของการมีวินัยทำให้มาถึงวันนี้ได้ เช่น
- ผมไปถึงที่ทำงานเฉลี่ยตีสี่ครึ่งทุกวันตลอดระยะเวลาทำงานเป็นลูกจ้าง 12 ปี
- ผมเขียนหนังสือ บทความทุกวันติดต่อกันมากว่ายี่สิบปี
- ผมออกกำลังกายสม่ำเสมอ
- ผมดำเนินชีวิตตามแผนชีวิตอย่างมีวินัย
มาถึงวันนี้ต้องขอบคุณตัวเองที่สะสมวินัยชีวิต
มาเป็นทรัพย์สินที่มีค่ามากที่สุด หากไม่มีวินัย
ผมก็คงเหลวไหล ไม่มาได้ไกลขนาดนี้
คำว่าไกลอาจจะไม่สามารถเทียบกับคนอื่นได้
แต่เทียบจากจุดที่เกิดจุดถึงจุดที่ยืนอยู่ในปัจจุบัน
อยากจะบอกคนที่ต้นทุนชีวิตต่ำกว่า
จงสร้างและสะสม "วินัย" ให้กับตัวเองกันเถอะ
สักวันหนึ่งวินัยนี่แหละจะเป็นทรัพย์สมบัติที่มีค่ามาก
ต่อการสร้างความสำเร็จและป้องกันความเสี่ยงในชีวิตได้
"คนสำเร็จมักจะมาพร้อมกับคำว่าวินัยเสมอ"



#ต้นเหตุแห่งความสุข
ตอนที่ 4 : "ชีวิตนี้ไม่มีข้ออ้าง"
...........................
ถ้าจะหาข้ออ้างในชีวิต ผมคงมีเยอะมาก
เขียนบรรยายไม่หมด เช่น
เกิดมายากจนพ่อแม่ไม่มีเงินไม่มีกิน
ผมเกิดในพื้นที่สีแดง(คอมมิวนิสต์ โจร ผู้ก่อการร้าย)
เรียนหนังสือแบบเด็กบ้านนอก
ผมเป็นคนขี้อาย
ผมจบพลศึกษา(ห้องที่เก่งน้อยที่สุดในโรงเรียน)
ห้องที่ครูไม่ให้ความสำคัญไม่หวังกับพวกเราเลย
ผมอยู่ในสังคมที่ล่อแหลมต่ออบายมุข
ผมก็แค่พนักงานฝ่ายบุคคล
ฯลฯ
แต่อาจจะเป็นเพราะผมยอมรับสภาพ
ตามชะตากรรมชีวิตที่ลิขิตมาให้เรา
จึงทำให้ไม่นำเอาสิ่งเหล่านี้มาเป็นข้ออ้าง
เพราะถึงอ้างไปก็ทำอะไรไม่ได้
อ้างไปชีวิตก็ไม่ได้ดีขึ้น
ผมจึงโชคดีที่ไม่ค่อยเสียเวลาหาข้ออ้าง
เพื่อให้ชีวิตดูดีในสายตาตัวเองและคนอื่น
แต่...ผมใช้เวลาไปกับการคิดว่า
"ผมจะเอาชนะข้ออ้างเหล่านี้ได้อย่างไร"
"ผมจะไปสู่ความสำเร็จโดยไม่สนใจข้ออ้างนี้ได้อย่างไร"
"จะต้องถีบตัวเองแบบไม่มีตัวช่วยได้อย่างไร"
...............................................
ดังนั้น ไม่ว่าจะอยู่ในสภาพไหน สถานะไหน
อยู่ตรงไหนของสังคม
สิ่งที่ผมได้เรียนรู้มาตลอดว่า
ถ้าเราไม่พอใจกับสิ่งที่เป็น สิ่งที่มี สิ่งที่อยู่
อย่ามัวเสียเวลาบ่น เบื่อ สิ่งนั้นเลย
ผมมักจะเอาเวลาไปคิดค้นหาว่า
จะทำอย่างไรให้ผมเอาข้อจำกัดหรือข้ออ้างเหล่านั้น
มาเป็นกำลังใจ มาเป็นข้อพิสูจน์ว่า
"ข้ออ้าง ข้อจำกัด ทำอะไรเราไม่ได้"
เช่น
ตอนที่ผมเลือกเรียนพลศึกษาตอนมัธยม
แม้ผมจะรู้ว่าเลือกผิดเพราะความไม่รู้
แต่เมื่อเลือกแล้วต้องยอมรับสิ่งที่ตัวเองเลือก
แค่มาคิดต่อว่าถ้าผมเรียนพลศึกษาที่เป็นห้องสุดท้าย
ผมจะทำอย่างไรให้เก่งสู้เพื่อนสายวิทย์ สายศิลป์ได้
ผมจะทำอย่างไรให้สอบเข้ามหาวิทยาลัยเป็นคนแรกของโรงเรียนได้
ฯลฯ
ตอนที่ผมทำงานฝ่ายบุคคล
เพราะชีวิตเลือกได้แค่นี้
ผมก็ไม่สนใจว่าฝ่ายบุคคลจะเป็นอย่างไร
ผมคิดว่าทำอย่างไรให้ผมมีความก้าวหน้าในอาชีพได้
ผมคิดว่าทำอย่างไรให้ฝ่ายบุคคลก็เข้าตาซีอีโอได้
ผมคิดว่าทำอย่างไรให้ผมนำความรู้ไปทำอาชีพที่ปรึกษาได้
ทำอย่างไรให้ให้ผมเป็นต้นแบบ ไอดอลของคนทำอาชีพนี้
ฯลฯ
................................................
ถ้ามองกลับไปตั้งแต่เด็ก
ผมได้วิธีคิดแบบนี้มาจากไหน
ก็มาจากชีวิตคนบ้านนอกนี่แหละ
ตอนเด็กๆอยากกินปลา
เราไม่มีข้ออ้างว่าปลาอยู่ในน้ำจับไม่ได้
เราต้องหาวิธีทั้งๆที่บางครั้งไม่มีใครสอนคิดเอง
เราอยากกินน้ำผึ้งจากรังผึ้ง
เราอ้างไม่ได้ว่าผึ้งมันต่อย เจ็บ
เราจะต้องหาวิธีที่จะเอารังผึ้งมาให้ได้
เราหิวข้าวแต่ที่บ้านไม่มีข้าวกิน
พ่อแม่ก็ไปทำไร่ทำนายังไม่กลับ
เราก็ต้องหาวิธีไหนก็ได้ไม่จำเป็นต้องไปกินข้าวก็ได้
กินอะไรก็ได้ที่ทำให้ท้องหายหิว
.........................................
กว่าจะมาถึงวันนี้
- เป็นวิทยากร ที่ปรึกษา นักเขียน
- มีรายได้เพียงพอต่อการดูแลครอบครัว
- มีคนรู้จัก มีคนให้เกียรติพูดคุย
- มีโอกาสได้ให้คำปรึกษาเจ้าของธุรกิจขนาดใหญ่
- มีชีวิตที่เลือกได้ว่าจะทำอะไร ไม่ทำอะไร เมื่อไหร่
- ฯลฯ
บางครั้งไม่ได้เกิดจากการคิดหรือวางแผนกลยุทธ์อะไรหรอก
แต่มันเกิดจากองค์กรประกอบหลายๆอย่างในชีวิต
ผสมผสานกันจึงออกมาเป็น "สูตรชีวิตใครชีวิตมัน"
หวังว่าชีวิตผมคงจะพอสร้างแรงบันดาลใจ
ให้กับใครบางคนที่กำลังอยู่กับข้ออ้างในชีวิตได้บ้างนะครับ



#ต้นเหตุแห่งความสุข
ตอนที่ 2 : เปลี่ยนจาก"ปล้นคนรวย ไปช่วยคนจน"
มาเป็น"ช่วยคนรวย แล้วมาช่วยคนจน"
......................................
ใครเกิดทันสมัยที่ลัทธิคอมมิวนิสต์รุ่งเรือง
คงพอจะเข้าใจประโยคนี้นะครับ
สมัยเด็กๆพื้นที่บ้านผมมีทั้ง
จคม.(โจรจีนคอมมิวนิสต์)
ผกค.(ผู้ก่อการร้าย)
เป็นพื้นที่สีแดงมีเคอร์ฟิวคือห้ามออกจากบ้านหลังสองทุ่ม
ภาพที่ยังติดตามาถึงทุกวันนี้คือ
กลุ่มคอมมิวนิสต์ หรือผู้ก่อการร้าย
มีการปล้นรถ จี้รถคนนอกพื้นที่ที่มีฐานะ
เพื่อเอาเงิน สิ่งของมาแจกชาวบ้าน
แจกทำไม...เพื่อซื้อใจคนในพื้นที่
วันดีคืนดีก็มีทหาร ตำรวจตระเวณชายแดน
มาเล่นดนตรีปฏิบัติการจิตวิทยา
เอาของมาแจกชาวบ้าน
กลยุทธ์นี้คือการแย่งมวลชนกัน
ต่างฝ่ายต่างเอาใจชาวบ้าน
เพื่อจะได้เป็นหูเป็นหา หาข่าว ส่งเสบียง
แม้ผมจะไม่ชอบแนวคิด
"ปล้นคนรวยมาช่วยคนจน"
แต่ผมก็นำเอาแนวคิดนี้มาประยุกต์ใช้กับยุคปัจจุบันได้
แค่ผมเปลี่ยนเป็น
"หาเงินกับคนรวย แล้วหาโอกาสมาช่วยคนจน"
ด้วยอาชีพที่สุจริตคือการเป็นที่ปรึกษาให้องค์กร
เจ้าของกิจการที่มีฐานะ
เมื่อได้เงินมาพอเลี้ยงชีพ ครอบครัว
ก็เอาเงินบ้าง เวลาบ้าง ความรู้บ้าง
มาช่วยเหลือคนธรรมดาที่ด้อยกว่า
จากแนวคิดนี้ทำให้พบว่า
เราสามารถอยู่ร่วมกันได้ทั้งฝ่ายคนรวยและคนจน
ไม่จำเป็นต้องเลือกข้าง
ไม่จำเป็นต้องทำเป็น "นกสองหัว"
เหมือนสมัยคอมมิวนิสต์



ต้นเหตุแห่งความสุข
ตอนที่ 1 : ไม่น่าเชื่อว่าผมจะมีวันนี้ได้
........................................
ทุกวันนี้รู้สึกภูมิใจมากครับที่เกือบทุกสัปดาห์
มีผู้บริหาร/เจ้าของกิจการตั้งแต่ขนาดหลักร้อยล้าน
จนถึงหลายหมื่นล้านนัดทานข้าวแทบทุกสัปดาห์
ตามวันเวลาและสถานที่ที่ผมสะดวก
ผู้บริหาร/เจ้าของกิจการ
บางคนผมไม่เคยคิดมาก่อนว่า
ผมจะได้รับเกียรติมากมายถึงเพียงนี้
"อาจารย์สะดวกวันไหน เวลาไหน นัดมาได้เลยครับ/คะ"
บางครั้งแทบจะไม่เชื่อสิ่งที่ได้ยิน ผมฝันไปหรือปล่าว
แม้จะนั่งทานข้าวโดยไม่มีค่าที่ปรึกษา
แต่ผมรู้สึกว่า...นี่คือคุณค่าแห่งชีวิตที่แท้จริง
ถ้าผมย้อนภาพชีวิตตัวเองกลับไปเทียบกับภาพชีวิต
ของเจ้าของกิจการ/ผู้บริหารหลายคน
ที่ผมได้มีโอกาสทานข้าวด้วย
น่าจะเป็นประมาณนี้นะครับ
16 ปีก่อน
ผมเป็นผู้บริหารด้านทรัพยากรมนุษย์
ผู้บริหารที่มาคุยกับผมวันนี้
เขามีดีกรีเป็นเจ้าของกิจการอยู่แล้ว
เขาน่าจะอยู่ในระดับเจ้านายผมประมาณนั้น
หากย้อนกลับไปสัก 30 ปีที่แล้ว
ผมเป็นนักศึกษาอยู่มหาวิทยาลัยภูธร
ผู้บริหารคนนี้เป็นทายาทของธุรกิจใหญ่โตอยู่แล้ว
หากย้อนกลับไปสัก 40 ปี
ผมยังเป็นเด็กบ้านนอกเรียนโรงเรียนวัดอยู่เลย
ผู้บริหารที่มาคุยกับผมเขากำลังเรียนอยู่เมืองนอก
หากย้อนไปสัก 45 ปีที่แล้ว
ผมคงยังเป็นลูกกรรมกรวิ่งเล่นอยู่ในทุ่งนา
ผู้บริหารที่มาคุยกับผมวันนี้เขาเป็นลูกเศรษฐี
เป็นคุณหนู คุณชาย มีคนรับใช้ ครอบครัวเพียบพร้อม
ความน่าทึ่งคือเมื่อผมนึกภาพย้อนหลังกลับไประหว่าง
ภาพชีวิตผมกับภาพผู้บริหาร/เจ้าของกิจการที่มา
นัดทานข้าว ดื่มกาแฟกับผม
ทำไมชีวิตมันช่างต่างกันเพียงนี้
และอะไรทำให้เรามีโอกาสได้มาเจอกัน
ในลักษณะที่ผมได้รับเกียรติสูงส่งขนาดนี้
เพราะถ้ามองย้อนชีวิตกลับไป
ผมกับเขาไม่น่าจะมีโอกาสโคจรมาเจอกันแน่ๆ
เพราะวงจรชีวิตเราอยู่คนละเส้นทางกัน คนละระดับกัน
ผมมานั่งคิดๆดูก็พบว่า
ความยากลำบากนี่เองที่ทำให้เรามาเจอกัน
เพราะความยากลำบากในชีวิตนี่แหละทำให้ผม
ต้องถีบตัวเองให้มีคุณค่าแม้ว่า
คุณค่าในชีวิตจะเปรียบไม่ได้กับต้นไม้ใหญ่
แต่ก็มีคุณค่าแค่ดอกหญ้าก็เพียงพอที่จะทำให้คนที่สูงส่งกว่า
ก้มลงมาเห็นคุณค่าของดอกหญ้าดอกนี้
อีกอย่างหนึ่งที่ทำให้ผู้บริหาร/เจ้าของกิจการหลายคน
ให้เกียรติมาพูดคุยกับผม ไม่ใช่เพราะผมเก่ง
แต่ผมคิดว่าเป็นเพราะผมเข้าใจชีวิตมากกว่านะครับ
ทำไมถึงพูดเช่นนี้
ก็เพราะว่าผู้บริหาร/เจ้าของกิจการ
แม้จะเริ่มต้นคุยกับผมเรื่องงานก็จริง
แต่เกือบทุกรายลงท้ายด้วยเรื่องชีวิตทั้งนั้นครับ
เพราะผู้บริหาร/เจ้าของกิจการแม้ดูภายนอกจะสุข สมบูรณ์
แต่ภายในจิตใจมักจะแบกทุกข์ไว้ไม่น้อยเลย
และเป็นทุกข์ที่จำเป็นต้องแบก(ภาระ)
แม้จะตัดทิ้งได้ แต่ด้วยบทบาทหน้าที่ทำไม่ได้
เช่น อยากจะเลิกกิจการแต่ละอายวิญญาณพ่อแม่ที่ล่วงลับไปแล้ว
เดี๋ยวพ่อแม่จะหาว่าพากิจการไปไม่รอด
ทุกวันนี้ทีมงานผมบางคนตั้งเป้าหมายว่า
"อยากเป็นเหมือนผมทุกวันนี้คือมีผู้บริหาร/เจ้าของกิจการนัดมาทานข้าวด้วย"
ผมก็รู้สึกว่าเออ...บางครั้งเป้าหมายที่มีคุณค่า
ไม่จำเป็นต้องมีชื่อเสียง สำเร็จ รวยเลย
ประมาณว่าเราแค่ดอกหญ้า แต่มีคุณค่ากับต้นไม้ใหญ่ก็ดีถมไปแล้วนะ
ที่เขียนมานี้ เพราะอยากถ่ายทอดความรู้สึกกับสิ่งที่ได้ทำในปัจจุบัน
เป็นสิ่งที่เกินความคาดฝันมากมายเลยทีเดียวครับ
ผมไม่เคยคิดว่าผมเก่ง แต่ผมเชื่อว่าผมคิดดี ทำดีและจริงใจมากกว่า
ผลบุญจึงเกื้อหนุนให้ได้มาเจอกับผู้บริหาร/เจ้าของกิจการ
ที่เป็นคนเก่งและดีครับ
อยากเป็นกำลังใจให้กับคนหลายคนที่เกิดมาชีวิตไม่สมบูรณ์
ไม่เพียบพร้อมว่า บางครั้งความไม่พร้อมของเรานี่แหละ
จะไปช่วยเต็มให้กับคนที่เขาเกิดมาพร้อมกว่าเราได้เหมือนกันนะ
"ความสำเร็จมักจะเกิดจากการทำอะไรได้ตามเป้า
แต่ความภูมิใจมักจะเป็นอะไรที่เกินความคาดหวังหรือไม่ได้คาดหวัง"



ตั้งเป้าหมายวันนี้....อย่าลืมคิดถึงวันนั้นด้วยนะครับ
......................
อายุสี่สิบต้นๆ ตั้งเป้าหมายว่า
- หลังเกษียณอยากจะมีที่สัก 50 ไร่ไว้ทำสวน
ถามจริงอายุหกสิบกว่าจะมีแรงทำสวนไหม
- อยากซื้อบ้านพักตากอากาศไว้พักผ่อนตอนเกษียณ
ถามจริงจะมีแรงขับรถไปไหม
- อยากเที่ยวรอบโลกหลังเกษียณ จะป่วยเสียก่อนไหม
- สารพัดอยาก
วันนี้อยากอะไรก็ได้ ตั้งเป้าหมายอะไรก็ได้
แต่อย่าลืมคิดถึงวันนั้น(ในอนาคต)ด้วยนะครับว่า
สุขภาพ ร่างกาย สังคม สภาพแวดล้อมตอนนั้นน่าจะเป็นอย่างไร
เป้าหมายที่ตั้งไว้วันนี้ เป็นไปได้หรือไม่ในวันนั้น
มีเป้าต้องมีแผน
พอเห็นแผน...อาจจะเปลี่ยนเป้าก็ได้นะ



ไม่มีทางลัด....มีแต่ทางที่เลือกและลงมือทำเท่านั้น
......................
คนที่ค้นพบทางลัดคือ
คนที่ได้ลงมือทำบางสิ่งบางอย่างแล้วเท่านั้น
อาจจะเริ่มต้นที่ทางอ้อมก่อน แล้วค่อยเจอทางลัด
หรืออาจจะเริ่มต้นที่ทางลัดก่อนเลยก็ได้
แต่พวกที่มัวเสียเวลาถามหาทางลัด
มักจะไม่ค่อยได้ทำอะไร
เพราะ...เมื่อเจอทางลัดแล้ว
ดันทุรังถามต่อไปอีกว่า...มีทางลัดกว่านี้อีกไหม
ชีวิตจะวนเวียนกับการเดินไล่ล่าหาทางลัดไปไม่รู้จบ
เพราะคิดว่าทางลัดที่เจอยังไม่ใหม่พอ
เป็นทางลัดที่มีคนเคยเดินไปแล้ว น่าจะเยอะด้วย
อยากจะหาทางลัดที่ไม่มีใครเคยไปมาก่อน
เขาเป็นคนแรก....มีทางเดียวคือ "ทางลัดไปสู่โลกหน้า"
ทางนี้แหละลัดคนเดียวไม่มีใครไปเป็นเพื่อนนะครับ
อยากจะฝากว่าทุกทางลัด
ต้องเกิดมาจากทางอ้อม(ทางปกติ)ก่อนเสมอ
ทางที่เคยลัด หากมีถนนที่ตัดขึ้นมาใหม่ลัดกว่า
ทางที่เคยเคยลัดนั้นอาจจะเป็นแค่ทางธรรมดา
ดังนั้น อย่ามัวหาทางลัดกันอยู่เลย
หาให้เจอว่า "เป้าหมายอยากไปไหน"
และ "เลือกสักเส้นทางหนึ่งลงมือเดิน"
ถ้าจะคิดก็คิดแค่ว่าเป้าที่หวังนะใช่หรือปล่าว
ทางที่เลือกนะไปถึงเป้าหมายหรือปล่าว
แค่นี้ก็เพียงพอสำหรับชีวิตมนุษย์ที่เกิดมาบนโลกนี้แล้วครับ
หากมัวแต่เสียเวลาหาทางลัดมากเกินไป
"ทางอาจจะลัด แต่ชีวิตคุณนะจะอ้อม" นะจะบอกให้
อยากจะให้ข้อคิดว่า
"เดินหลงทาง ดีกว่าเสียเวลามานั่งหาทางลัดแต่ยอมก้าวเท้าซะที"










































กลัวอะไร...กลัวใจตัวเองมากกว่ามั๊ง
.................................................
มีหลายคนที่มาคุยมาคั่วกับผม
มาพร้อมกับบอกว่าอยากทำโน่น นี่ นั่น
แล้วทำไมยังไม่ลงมือทำ
คำตอบคือ "กลัว"
กลัวอะไร
กลัวผิด กลัวพลาด กลัวตกงาน กลัวทำไม่ได้
กลัวไปไม่รอด กลัวล้มเหลว กลัว....ฯลฯ
อีกสารพัดความกลัวที่นำมาอ้าง
เพื่อให้ชีวิตดูดี
ขอเล่าเรื่องคนๆหนึ่งที่อยากจะลาออกจากงาน
มาทำอาชีพอิสระที่ตัวเองรักและชอบมาก
แต่กล้าๆกลัวๆ กลัวๆกล้าๆ ยึกยักอยู่นั่นแหละ
ตอนแรกผมคิดว่ากลัวออกมาทำอาชีพอิสระแล้ว
ไปไม่รอด ไม่มีรายได้ เงินไม่พอใช้
แต่ที่ไหนได้....เงินออมเพียบ
ตกงานไปทั้งชาติก็ไม่อดตาย
เพราะเงินเก็บเยอะ อายุก็เยอะ 555
พอคุยไปคุยมาก็พบว่าสิ่งที่กลัวคือ
"กลัวเสียศักดิ์ศรี"
กลัวว่าออกมาแล้วจะไม่มีงานทำ
พอไม่มีงานทำก็ดูเป็นคนไม่มีคุณค่าในสังคม
กลัวคนข้างบ้านถามว่า "ทำงานอะไรเหรอ"
กลัวเพื่อนถามเวลาเจอกันว่า "ตอนนี้ทำอะไรอยู่"
กลัวเสียความมั่นใจในตัวเอง
เพราะตอนทำงานเป็นผู้บริหารระดับสูง
หากตกงานกลัวเป็นแค่วิญญาณที่ลอยไปลอยมา
เดินผ่านผู้คนไม่มีใครทัก เพราะไม่รู้จัก
อยากจะบอกทุกคนว่า
หากเรากลัวอะไร แล้วนำมาเป็นข้ออ้าง
เพื่อขัดขวางการเปลี่ยนแปลงตัวเองสู่ความสำเร็จ
ขอให้ลองถามให้สุดทางว่ากลัวอะไร ทำไมถึงกลัว
แล้วผลของความกลัวนั้นถ้ามันเกิดขึ้นจริง
ผลที่เลวร้ายที่สุดคืออะไร
หากเราหาคำตอบได้เราจะได้สบายใจขึ้น
ว่าความกลัวบางเรื่องไม่น่ากลัวอย่างที่คิด
เป็นแค่ความ "รู้สึกกลัว" หรือเป็น "ความกลัวในจิตนาการเท่านั้น"
จึงอยากจะให้กำลังใจกับคนที่กำลังกลัว
"การเปลี่ยนแปลง"
จงเอาชนะความกลัวด้วยการตั้งคำถามนะครับ




"แปลกแต่จริง...ชีวิตหนอชีวิต"
...........................................
เป็นเรื่องแปลกมากที่คนที่มีชีวิตสมบูรณ์
ทั้งหน้าที่การงาน ครอบครัว การเงินก็ไม่เดือดร้อนอะไร
แต่...เขาบอกว่า "รู้สึกไม่มีความสุข"
คนทั่วไปฟังแล้วก็คงงงๆนะ
เพราะสิ่งที่เขาเป็น สิ่งที่เขามี สิ่งที่เขาได้อยู่นั้น
มันคือความฝันของคนทุกคน
"มีเงิน มีงาน มีครอบครัวที่อบอุ่น"
แล้วชีวิตนี้จะเอาอะไรอีก...ฟะ
จากการพูดคุยกับคนกลุ่มนี้
สิ่งที่ผมพบคือ
คำว่า "ไม่ค่อยมีความสุข" ของคนกลุ่มนี้
ไม่ใช่เรื่องเงิน งาน ครอบครัว
แต่เป็นเรื่อง "คุณค่า"ทางสังคมของตัวเอง
ที่รู้สึกว่าชีวิตไม่ได้สร้างคุณค่าอะไรให้กับคนอื่นเลย
คนกลุ่มนี้ถ้าดูชีวิตย้อนหลังไป
ส่วนใหญ่จะเป็นคนที่เกิดมาสบายอยากมีอะไร...ได้
อยากทำอะไร ได้ทำ อยากกินอะไรก็ได้กิน
และความสำเร็จในชีวิตที่มีอยู่มักจะเป็นเพราะโลกจัดสรร
ไม่ต้องใช้ความพยายามอะไรมากมายนัก
เมื่อเวลาผ่านไปถึงจุดๆหนึ่ง ทำให้เขาคิดว่า
เขาไม่มีผลงานชิ้นโบแดงในชีวิตเลย
อุปสรรคยากๆใหญ่ๆจะเอามาคุย(โม้)กับใครก็ไม่มี
ความสำเร็จที่ยิ่งใหญ่ที่มาจากการตั้งเป้าหมายเองก็หาไม่ได้
มีแต่ความสำเร็จธรรมดาๆ
หรือมีแต่ความสำเร็จที่เคลมไม่ได้ว่าตัวเองทำมาด้วยตัวเอง
หรือธรรมะจัดสรร โลกจัดหา โชคช่วย คนช่วย
สิ่งที่เกิดขึ้นคือ
คนกลุ่มนี้จะพยายามวิ่งหาเป้าหมายชีวิต
แต่คิดไปคิดมาก็ยังหาไม่ได้
เพราะไม่รู้ว่าจะหาเป้าไปไปทำไม
แค่รู้ว่าชีวิตนี้อยู่แบบนี้ต่อไปไม่ได้
ต้องหาเป้าหมายมาประดับบารมีบ้างซะแล้ว
เวลาไปไหนมาไหนจะได้คุยได้ว่าเรามีเป้าหมาย
ปัญหาต่อมาคือ
หลายคนเร่งรีบกำหนดเป้าหมายที่อาจจะไม่ใช่
พอทำไปๆสักพักก็รู้สึกว่าไม่น่าใช่...ก็เปลี่ยนเป้า
ทำแบบนี้ไปเรื่อยๆสักพัก...นิสัยเปลี่ยนเป้าเกิด
คือทำอะไรไม่สุด ทำอะไรไม่สำเร็จสักอย่าง
จนกลายเป็นคนที่มีข้ออ้างตลอดเวลา
เพื่อหาข้ออ้างมากำจัดเป้าหมายที่ไม่อยากทำต่อ
คำแนะนำ
ยังไม่ต้องรีบกำหนดเป้าหมายอะไร
แต่ให้เวลากับการหาคุณค่าในชีวิต
ให้เวลากับการหาว่าอะไรคือความสุขที่ได้ทำ
และลงมือทำสิ่งนั้นไปสักระยะหนึ่ง
หากเราเจอคุณค่าของสิ่งที่ทำนั้น
เป้าหมายจะเกิดขึ้นเอง...แน่นอนครับ



อคโฟกัสให้ชัด เป้าหมายอยู่หมัดแน่นอน?
..............................................
หากมีเป้าหมายหลายข้อ
(อยากทำนั่น อยากเรียนนี่ อยากไปโน่น อยากได้นั่น ฯลฯ)
หากมีเป้าหมายหลายด้าน
(เงิน งาน ครอบครัว เงิน สุขภาพ ฯลฯ)
หากมีเป้าหมายหลายระยะ
(สั้น กลาง ยาว)
ตอบตัวเองให้ได้ว่า....
อะไรคือเป้าหมายที่เราโฟกัสมากที่สุด ณ ขณะนี้ เพราะอะไร
(อาจจะกำหนดว่านับแต่นี้อีก 3 เดือน 6 เดือน 1 ปี เราจะโฟกัสเป้าหมายข้อไหน)
โฟกัสคือเป้าหมายที่เราเห็นภาพชัดแล้ว
เราต้องทุ่มเทกับเป้าหมายอย่างจริงจัง
ถ้าตากล้องไม่โฟกัส...จะได้ภาพไม่ชัด ไม่สวย ไม่มีใครซื้อไม่มีใครชม
สรุปให้ได้ว่าเราจะทำอะไรให้ชัด คน Background
หน้าชัดหลังเบลอ หน้าเบลอหลังชัด โฟกัสวิว หรือนก มดหรือต้นหญ้า
หากขาดโฟกัสแต่ละช่วงเวลาในชีวิต
ภาพชีวิตเราก็เหมือนภาพถ่ายจากกล้องถ่ายรูปแบบธรรมดา
ที่ใครก็ถ่ายได้ครับ
แม้แต่การอ่านหนังสือทั้งเล่ม
ก็ต้องมีโฟกัส เช่น
- โฟกัสเปิดดูผ่านๆก่อนซื้อ
- โฟกัสกับแต่ละบท ตอน
- โฟกัสกับแต่ละบรรทัด ประโยค
การโฟกัสคือการเห็นสิ่งนั้นชัด และมีสมาธิจดจ่อกับสิ่งนั้น
จุดนั้นอย่างเต็มที่ ไม่ว๊อกแวก
นี่แหละจับสามารถจับเป้าหมายให้ชัดเพราะโฟกัสนี่เอง
โฟกัสชัด ความสำเร็จอยู่หมัดแน่นอน



ล้มเหลวกับการปลูกต้นไม้ใหญ่หนึ่งต้น
ก็ยังดีกว่าล้มเหลวกับการปลูกต้นหญ้าเป็นล้านต้น(กอ)
ลองสำรวจตัวเองดูว่า
ความล้มเหลวเล็กๆที่เราผ่านมา
หากนำมารวมกัน...มันเยอะมากนะ
แต่เราลืม ทำเป็นลืม ไม่อยากจำ
ไม่ถือว่าล้มเหลว
แต่จริงๆคือไม่สำเร็จนั่นแหละ
บางเรื่องเราล้มเหลวเพราะเลิก
บางเรื่องล้มเหลวเพราะข้ออ้าง
บางเรื่องล้มเหลวเพราะหาเรื่องใหม่
ฯลฯ
ลองตั้งหลักใหม่
อยากล้มเหลวกับต้นไม้ใหญ่สักต้นจะดีไหม เพราะแม้มันจะยืนต้นตาย นกกา กาฝาก พืช ยังได้อาศัยได้บ้าง
ฝากไว้สำหรับคนที่ยังไม่เคยลงมือทำอะไรที่ใหญ่ๆไว้ประดับบารมี
ก่อนตาย...ทำสักเรื่องดีไหม???



คนเก่งหลายคน
กำลังสาละวนกับการ "ถูกเลือก"
มีคนเสนอโอกาสดีๆให้มากมาย
คิดให้ดีนะครับว่า
"มันคือคุณค่า...ของคุณ"
หรือ
"คุณค่าของเขา"
กันแน่
ดูจากอะไร
ก็ดูว่าโอกาสที่รับมาแล้ว
และที่ทำต้องเพราะอะไร
...ต้องการรักษาภาพลักษณ์
...ต้องการให้เห็นว่ามีสัจจะ รับผิดชอบ
...ป้องกันความล้มเหลว
...ทำไปทำมารู้สึกเป็นภาระหรือปล่าว
หรือ
....ทำเพราะเรารู้สึกมีคุณค่า
....ทำเพราะมันคือสิ่งที่จะทำให้เราประสบความสำเร็จบรรลุเป้าหมายที่แท้จริง
ดังนั้น ใครมีโอกาสดี
อย่าเพิ่งดีใจมากไป
เพราะมันอาจจะเป็นแค่โอกาสที่มาขัดขวางความสำเร็จที่ยิ่งใหญ่ของเราก็ได้นะครับ
เป้าหมายครั้งแรกคือ
"ปลูกมะม่วงคุณภาพดีส่งออก"
ระหว่างนั้นมีเพื่อนๆผู้หวังดีดังนี้
เพื่อนคนหนึ่งผ่านมาบอกว่านี่เรามีทุเรียนพันธุ์นี่เอาไปปลูกซิ...ปลูกทุเรียนเพิ่ม
เพื่อนคนที่สองบอกว่าตอนนี้มังคุดดีนะ
ลองไปหามาปลูกบ้างซิเพราะอนาคตจะบูมมาก...ปลูกมังคุดอีก
เดินไปตลาดเห็นมะนาว ไปร้านหนังสือเจอรวยจากมะนาว
เลยสนใจอยากปลูกมะนาวอีก
ปลูกไปหลายอย่าง...ไม่ดีสักอย่าง
เพราะมัวแต่เสียเวลาศึกษาหาข้อมูล
ทุกชนิด เสียเวลารดน้ำพรวนดินใส่ปุ๋ย
เสียเวลารักษาผลไม้ทุกชนิด ทั้งๆที่บางชนิดน่าจะปล่อยทิ้งไปได้แล้ว
แต่เป็นคนเพอร์เฟ็คเกินไป ไม่ยอมเสียอะไรไปทั้งๆที่รู้ว่า
"เป้าหมายปลูกมะม่วงส่งออก"
นั่นคือเป้าหมายที่แท้จริง
นั่นคือคุณค่าของความสำเร็จที่แท้จริง
ฝากไว้สำหรับคนที่เห็นมองเห็น
ความสำเร็จชัดเจนตั้งแต่ครั้งแรก แต่โดนความเบลอเข้าแทรกตลอดเส้นทาง ทำให้เสียเวลามากและสุดท้ายไม่บรรลุเป้าหมายที่แท้จริงครับ



ถ้าเริ่มต้นชีวิตด้วยคำถามว่า
"เป้าหมายคืออะไร?"
แล้วตอบยากมาก
เออ...เป้าหมายคืออะไร
แล้วอะไรคือเป้าหมาย...งง
.............
ก็ให้เปลี่ยนเป็น
"อยากทำอะไร?"
(ที่ทำแล้วสบายใจ)
แล้วหลังจากนั้นเป้าหมายค่อยๆ
ปรากฎกายขึ้นมาเองโดยอัตโนมัติ ไม่ช้าก็เร็ว
โพสต์หน้าจะเขียนเรื่องนี้ให้นะครับ
Coffee Time for thought.
เพราะอยากทำไม่ใช่คำถามกดดัน



ถ้าหาคุณค่าไม่เจอ...คนเราจะวิ่งหาแต่สิ่งที่มีค่ามีราคา?
...........................................
ความสับสนวุ่นวายของชีวิตคน
มาจาก "คุณ" นะหาค่าไม่เจอ
เลยไม่มี "คุณค่า"
............................................
เลยทึกทักเอาว่าคุณค่าคือ...สิ่งที่มีค่า ของที่มีราคา
ไม่ว่าแก้ว แหวน เงินทอง(ยกเว้นปลาเงินปลาทอง)
รถ บ้าน ที่ดิน ทรัพย์สินสารพัดนึก(เพราะไม่มีจริงเลยนึกเอา)
การวิ่งหาสิ่งที่มีค่า...มันเหนื่อยนะ
บางครั้งวิ่งๆไปเป็นลมก่อนเจอสิ่งที่มีค่ามีราคา
บางครั้งสิ่งที่เราคิดว่ามีค่ามีราคา
พอได้มากลับงั้นๆ เฉยๆ เหรอ อือ
เพราะสิ่งที่มีค่า หาได้มีคุณค่าไม่
แล้วจริงๆเราจะรู้ไหมว่าอะไรคือคุณค่าที่แท้จริง
ถามตอบง่ายๆว่า
- ถ้าสิ่งนั้นแลกกับเงินทอง...ยอมไหม
- ถ้าสิ่งนั้นแลกกับหน้าที่การงาน...ยอมไหม
- ถ้าสิ่งนั้นแลกกับความเจ็บปวด...ยอมแลกไหม
- ถ้าสิ่งนั้นต้องแลกมาด้วยชีวิต...ยอมไหม
หากตอบว่ายอม นั่นคือสัญญาณจากจานดาวเทียม
ที่ส่งมาบอกเราว่าเราน่าจะเจอคุณค่าแล้วนะ
เช่น
ถ้าจะเอาลูกมาแลกกับตำแหน่ง....ยอมไหม
ถ้าบอกว่ายอม นี่แหละคุณค่า
ถ้าเอาศักดิ์ศรีของความเป็นคนมาแลกกับเงินไม่บริสุทธิ์ยอมไม่
ไม่ยอม...นี่แหละคุณค่า
ฯลฯ
ไม่ห้ามไม่ให้หาสิ่งที่มีค่า
แต่ระหว่างทางเดินนั้นจงหาคุณค่าของคุณควบคู่ไปด้วยนะ



"เส้นทางลัดตัดตรงสู่ความสุขที่แท้จริง"
......................................................
หากรถไม่ติด ถนนไม่ขาด เราคงไม่คิดถึงทางลัด
หากเราไม่มีปัญหาอุปสรรคในชีวิต เราก็คงไม่คิดถึงความสุขแบบ Short-Cut
......................................................
ขอขอบคุณเรื่องราวดีๆที่เพื่อนในเพจนี้ได้แบ่งปันมาให้ผมทางข้อความนะครับ เป็นเรื่องของคนที่เสียสละความหวัง ความสำเร็จ อนาคต หน้าที่การงาน รายได้ เพื่อไปดูแลคุณแม่ที่เจ็บป่วย
อ่านแล้วแรกๆดูเหมือนจะทุกข์กับการที่ต้องออกจากงานประจำและต้องกลับไปเริ่มต้นทำอาชีพอิสระที่รายได้เริ่มต้นจากติดลบหรือจากศูนย์ แต่เมื่ออ่านข้อความที่เขาส่งมาให้อ่านแล้ว จะพบว่าความสุขนั้นได้เริ่มเข้ามาแทนที่สิ่งที่สูญเสียไป(ตำแหน่งหน้าที่ เงินเดือน อนาคตทางการงาน)
และมากกว่านั้น ผมสัมผัสได้ว่าคนๆนี้เขาได้เดินทางลัดสู่ความสุข
เพราะไม่ต้องรอความสำเร็จภายนอก(หน้าที่การงาน เงินเดือน)แล้วค่อยสร้างความสุข แต่เขากลับมาดูแลแม่นั้นคือเส้นทางลัดสู่ความสุขเลยโดยไม่ต้องเดินอ้อมไปให้ไกล
สิ่งที่เห็นคือภาพก่อนและหลังการป่วยของคุณแม่ พร้อมกับตัวเขาเองที่ดูมีความสุข ซึ่งผมคิดว่าอาจจะเป็นภาพแห่งความสุขที่เขาอาจจะไม่เคยมีมาก่อนในช่วงเวลาทำงานประจำมานับสิบๆปี....นี่แหละสุขจริง สุขแท้
ขอขอบคุณเรื่องราวๆดีๆที่แบ่งปันมาให้ผมนะครับ



"ความไม่สมบูรณ์ของชีวิต
มักจะสร้างความสมบูรณ์ทางความคิด"
--------------
สังเกตดูนะครับว่าเด็กที่มีชีวิตไม่สมบูรณ์ เช่น
- กำพร้าพ่อแม่
- ร่างกายพิการหรือไม่เป็นปกติ
- มีโรคประจำตัว
ฯลฯ
มักจะมีความคิดที่เหนือกว่า
เด็กทั่วไปที่มีชีวิตสมบูรณ์
หลายคนมีวิธีคิด
วิธีการพูดที่มีหลักมีการ มีเหตุมีผล
ฟังแล้วรู้สึกว่า....เออ..คิดได้ไงเนี่ย
ตอนเราอายุเท่าเขา
เรายังคิดไม่ได้ดีขนาดนั้นแล้ว
หรือบางครั้งผู้ใหญ่อย่างเรา
...ยังอายเขาเลย
อยากจะบอกว่าหากใครเกิดมา
แล้วรู้สึกว่า "ชีวิตไม่สมบูรณ์"
ลองหันซ้ายแลขวามองหน้า
มองหลังและสำรวจตัวเองดูนะครับ
ผมเชื่อว่าเราจะมีบางอย่างชดเชย
ชดแทนชีวิตที่ไม่สมบูรณ์แน่ๆ
เช่น บางคนมีภูมคุ้มกันชีวิตดี
รู้จักเอาตัวรอดในสถาณการณ์ต่างๆได้ดี
บางคนพูดจาดีมีสัมมาคาระ
บางคนคิดมีเหตุมีผล
บางคนทำอะไรได้มากกว่าคนวัยเดียวกัน
ดังนั้น ใครที่มีชีวิตไม่สมบูรณ์
จงดีใจเถอะว่าเราย่อมมีอะไร
สักอย่างแน่ๆที่สมบูรณ์
ดีกว่า มากกว่า คนอื่นๆที่เขา
มีชีวิตสมบูรณ์มาตั้งแต่เกิดแน่ๆ
Narongwit
#คนคั่วคน
#คั่วคนให้ค้นเป้า



เราต้องการอีกด้านหนึ่งของชีวิต
เคยเห็นคนเมืองอยากไปเที่ยวต่างจังหวัดไหม
เคยเห็นคนต่างจังหวัดอยากเที่ยวกรุงเทพฯไหม
เคยเห็นผู้ใหญ่อยากเล่นเหมือนเด็กไหม
เคยเห็นเด็กอยากเป็นผู้ใหญ่ไหม
ฯลฯ
เมื่อสังคมเราเจริญขึ้นในทางวัตถุ
เมื่อถึงจุดๆหนึ่งเราจะต้องถวิลหาสิ่งที่มาชะโลมจิตใจ
เมื่อสังคมเป็นวิทยาศาสตร์มากขึ้น
หลายครั้งไสยศาสตร์ก็ทำให้คนวิทยาศาสตร์งมงายได้
เมื่อชีวิตมีเหตุมีผลมากเกินไป จนเป็นนิสัย
บางครั้ง บางคน(ย้ำบางคนไม่ใช่ทุกคน)
บางเรื่อง ชีวิตก็ไม่ต้องการเหตุผลเหมือนกัน
อยากทำอะไรตามใจ ไม่ใช่ตามความคิด
อยากมีชีวิตที่ไม่ติดกับดักความรู้ ความคิด
อยากใช้ชีวิตตามจินตนาการบ้าง
อยากจะบอกว่า "การคั่ว"
เป็นการตอบโจทย์ชีวิตคนบางคน บางกลุ่ม
ที่ในอดีตที่ผ่านมาใช้ชีวิตอยู่กับหลักการ ความรู้ ความคิด
ที่เป็นระบบ ระเบียบ มีขั้นมีตอน มีเหตุมีผล
จนชีวิตจะกลายเป็นหุ่นยนต์กันไปหมดแล้ว
เมื่อมาเจอ "การคั่ว" แบบมั่วๆ
ทำให้คนที่เกิดและเติบโตมาพร้อมหลักการ เหตุผล
ก็งงๆ มึนๆ เหมือนโดนป้ายยาจากพวกสิบแปดมงกุฎ
อะไรประมาณนั้น ไปไม่เป็น
พอคนเราเอาสิ่งที่ติดตัวมาแล้วใช้ไม่ได้
ชีวิตเราก็จะกลับสู่สุดเดิมคือ "0" (ศูนย์)
ทุกอย่างเริ่มต้นใหม่...นี่แหละเหตุผลที่ทำให้คนถูกคั่วหลายคน
เริ่มต้นคิดกับชีวิตที่ไม่มีต้นทุนทางสังคมแห่งความรู้(ที่มากเกินไป)
เริ่มต้นคิดจากสัญชาตญาณ จากจิตวิญญาณดิบๆไม่ต้องปรุง
การคั่วจึงเป็นกระบวนการล้างสมอง ล้วงคอคนเมาให้อ๊วก
ให้ชีวิตกลับมาเริ่มต้นที่จุดต่ำสุด แล้วค่อยๆคิดใหม่ ทำใหม่
จากสัญชาตญาณ และจิตวิญญาณ หากคิดออก คิดได้
และจำเป็นต้องใช้ความรู้เก่า ประสบการณ์เดิมที่ติดตัวมา
ก็ค่อยๆนำเอามาใส่ในภายหลังได้
แต่ไม่ใช่เอาสิ่งเหล่านั้นมานำชีวิตเหมือนที่ผ่านมา
สิ่งสำคัญที่ทำให้คนลดตัวลงมาต่ำเพื่อกระโดดขึ้นไปสูง
คือการลดอัตตา ลดตัวตน และมองหาคุณค่าตั้งแต่สิ่งที่อยู่ใต้ฝ่าเท้า
เพราะคุณค่าที่แท้จริงหลายครั้งไม่ใช่สิ่งที่อยู่บนท้องฟ้า
มันอาจจะอยู่บนดอกหญ้า บนดิน หรืออยู่รอบๆตัวเรานี่แหละ
(หลายคนที่บอกว่าทุกข์ๆนั้น
แท้จริงกำลังยืนเหยียบทับความสุข
อยู่หรือเปล่า แค่ยกเท้าขึ้นก็สุขแล้ว)
ดังนั้น จุดเริ่มต้นของคนคือ "ช่วยให้เขาหาคุณค่า" ให้เจอก่อน
แล้วเป้าหมายจะมีความหมายที่แท้จริง
หากเป้ามีความหมาย แรงมาเองไม่ต้องหา
สิ่งที่อยากพูดก่อนขึ้นเวทีวันอาทิตย์นี้



"ลูกติดเกมส์หรือพ่อติดเหล้า?"
-----------------------------
ผมเคย "คั่ว" ผู้บริหารท่านหนึ่ง
ที่มาบ่นว่าลูกติดเกมส์
โดยเฉพาะช่วงปิดเทอม
และสิ่งที่เกิดขึ้นคือเค้าบังคับ
ให้ลูกเล่นเกมส์เช้า 2 ชั่วโมง
บ่าย 2 ชั่วโมง เท่านั้น!
ผลคือลูกแอนตี้พ่อทุกครั้งที่พ่อกลับมาบ้าน
(พ่อทำงานต่างจังหวัด)
-----------------------------
คำถามที่เขาตอบผมใช้คือ
- เคยเล่นเกมส์ออนไลน์ไหม?
ถ้าไม่เคยเล่นจะรู้ได้ยังไงว่าเวลาครั้งละ 2 ชั่วโมงมากหรือน้อย
เช้า 2 ชั่วโมงเพื่อนๆในออนไลน์ยังไม่ตื่นเขาจะเล่นกับใคร
บ่าย 2 ชั่วโมง แค่เล่นไปสักด่านสองด่านก็หมดเวลาแล้ว
ต่อไปเพื่อนคนไหนให้เล่นในทีมเหรอ
- ถ้าลูกติดเกมส์จริงแสดงว่าเปิดเทอมเขาต้องไม่ไปโรงเรียนใช่ไหม?
คนชอบกับคนติดไม่เหมือนกันนะครับ ชอบแสดงว่าถ้าเลือกได้จะทำ
สิ่งที่ชอบ แต่ติดนี้ต้องทำตลอดเวลาเลิกไม่ได้ เลือกไม่ได้
แล้วลูกเป็นอย่างนั้นจริงหรือปล่าว
- ถ้าผมบอกว่าคุณติดเหล้าคุณยอมรับไหม?
ถ้าไม่ติดแล้วทำไมกินเหล้าเกือบทุกอาทิตย์
ถ้าภรรรยาคุณสั่งว่าอนุญาตให้คุณไปดื่มเหล้าครั้งละ 2 ชั่วโมง
คุณคิดว่ามันโอเคไหม....เช่นเดียวกันกับคุณไปบังคับให้ลูกเล่นเกมส์
-----------------------------
สรุปว่ากรณีนี้ปัญหาอยู่ที่พ่อไม่เข้าใจลูก
ไม่เข้าใจว่าสิ่งที่ดีที่สุดในช่วงปิดเทอมคืออะไร
ไม่เข้าใจว่าเกมส์คือสิ่งที่ดีที่สุด ณ เวลานั้น
ถ้าลองหากิจกรรมที่น่าสนใจกว่าเกมส์ เช่น พาลูกไปเที่ยวต่างจังหวัด ต่างประเทศ หรือพาไปทำกิจกรรมที่เขาชอบมากกว่านี้ รับรองได้ว่าลูกไม่เล่นเกมส์ก็ได้ แต่ที่ผ่านมาพ่อแม่ส่วนใหญ่จะคิดแค่หาวิธีการว่าจะทำอย่างไรให้เขาลด ละ เลิก เล่นเกมส์ แต่ไม่เคยคิดทางเลือกอื่นๆในชีวิตของลูกเลย
กรณีนี้สุดท้ายลูกชายและพ่อเข้าใจกัน รักกันมากกว่าเดิม
เพราะการเปลี่ยนข้างในของคนเป็นพ่อ แค่ทำให้พ่อเข้าใจลูกแบบที่ลูกเป็นมากกว่าสิ่งที่พ่อคิดเอง เออเอง
สำหรับวิธีการคั่วกรณีนี้ผมใช้เทคนิค "การล้วงคอคนเมา"
ล้วงเอาความเชื่อความคิดที่ผิดๆออกมา พอเอาออกมาได้แล้ว
คนเมาก็จะรู้สึกดีขึ้น หายเมา(กับความเชื่อของตัวเอง)



ทำไมเป้าถึงไม่นิ่ง...ซะที?
1. กลัว...รึปล่าว
- กลัวว่าเป้าที่ตั้งไว้ไม่ดีพอ
- กลัวว่าหากรีบตั้งไปเดี๋ยวจะเสียเวลาแก้ไขใหม่
- กลัวว่าจะเปลี่ยนอีกดูเหมือนไม่มีจุดยืน
2. ไม่ชัวร์...ชัวร์
- ไม่แน่ใจว่าสิ่งที่คิดนั้นใช่เป้าหมายหรือปล่าว
หรือเป็นเพียงแค่ "เป้าก๊อป" คือก๊อบปี้มาจากคนอื่น
3. ไม่ชอบ...แน่เลย
- ที่ไม่ตัดสินใจให้เป้านิ่งซะที
บางทีเป็นเพราะมันไม่ใช่เป้าหมายที่เราชอบก็ได้
แต่เนื่องจากยังหาเป้าที่ชอบยังไม่ได้ก็เลยเอาไว้ก่อน
4. ไม่ใช่...มั๊ง
- หรือว่าจริงๆแล้วมันไม่ใช่เป้าหมายของเราเลย
เราไปทึกทักเอาเองหรือมีใครยัดเยียดให้มา
ถ้ามันใช่มันคงนิ่งไปนานแล้วมั๊ง
5. ไม่รู้....เว้ย
- เพราะไม่รู้ว่ามันคือเป้าหมายหรือเป้าหาย
- เพราะไม่รู้ว่าเราต้องการอะไรแค่ไหน เท่าไหร่
เลยไม่ได้ทำอะไรสักที

อยากจะบอกว่าหากรอให้เป้านิ่งเอง
คงต้องรอจนกว่าลมหายใจจะหยุดนิ่งแน่ๆ
เพราะในโลกนี้ไม่มีอะไรอยู่กับที่ อยู่เหมือนเดิม
ทุกอย่างมีการเปลี่ยนแปลงตลอดเวลา
ขึ้นอยู่กับว่าเราพอใจกับการตั้งเป้าหมายไว้ที่จุดไหนเท่านั้นเอง
หากไม่พอใจ บรรลุเป้าหมายแล้วค่อยตั้งใหม่ก็ได้


เป้าหมายมาจากไหนกันบ้างครับ?
อยากสอบถามว่าแต่ละคน

ตั้งเป้าหมายมาจากอะไรกันบ้างครับ



เรื่องน่ากลัว 5 ข้อ
อะไรน่ากลัวกว่ากัน เลือกเอาเอง?
1. กลัวหมา vs รักแม่
- เป็นคนกลัวหมามาก
แต่ต้องเดินออกไปหน้าปากซอย
เพื่อซื้อข้าวต้มให้แม่ที่กำลังป่วย
และต้องเดินผ่านบ้านที่มีหมาดุมาก
ตกลงเลือกจะกลัวหมาหรือรักแม่กันแน่
2. กลัวเครียด vs กล้าลาออก
- เบื่อเจ้านาย งาน และบริษัทมากอยากลาออกทุกวัน
แต่ถ้าลาออกแล้วไม่รู้จะเอาเงินที่ไหนใช้
ตกลงกลัวอดตายหรือกลัวเจ้านายมากกว่ากัน
3. กลัวล้มเหลว vs อนาคตของลูก
- อยากทำโน่นทำนี่ แต่กลัวล้มเหลว
ทั้งๆที่หลายคนบอกไม่ล้มเหลวหรอก ทำได้แน่นอน
แต่ถ้าไม่ทำอะไรในวันนี้ ลูกหมดอนาคตแน่
ตกลงเห็นแก่ลูกหรือเห็นแก่ตัว
4. กลัวความรู้สึก vs กลัวความจริง
- กลัวว่าถ้าลาออกมาแล้วจะไม่มีงานทำ
กลัวคนข้างบ้านถามว่าตอนนี้ทำงานอะไรเหรอ
ทั้งๆที่ความจริงมีเงินเก็บเพียบ
ตกงานไปทั้งชาติยังไม่อดตายเลย
ถามจริง....ตกลงกลัวอะไรคืออดหรือกลัวใจตัวเอง
5. กลัวคนอื่นว่า vs ลูกเมียอดตาย
- อยากทำโน่นอยากทำนี่ แต่กลัวคนอื่นว่า
เลยไม่กล้าลงมือทำทั้งๆที่ทำได้
และลูกเมียรอคอยวันนั้นมานานแล้ว
ตกลงรักคนอื่นหรือรักลูกรักเมีย
ชีวิตเรามีความกลัวเกิดขึ้นเสมอ
เราสามารถเอาชนะความกลัวนั้นได้ 2 แบบคือ
1. หาความกล้ามากำจัดความกลัว
2. หาความกลัวที่มากกว่ามากำจัดความกลัวที่มีอยู่
แค่นี้ก็จะทำให้ชีวิตเรากล้าก้าวข้ามความกลัวไปได้ไม่ยากครับ



"อย่ามัวแต่เสียเวลารำพึงรำพันกับ....
....การหาความผิดพลาดที่ผ่านไปแล้วเลย
จงเอาเวลามาหาโอกาสและป้องกัน.....
....ความผิดพลาดในอนาคตกันดีกว่า"
.........................................................
หากเราใช้เวลาเป็น...จะเห็นความแตกต่างระหว่าง
"ความสำเร็จ" กับ "ความล้มเหลว"
ได้อย่างชัดเจน
บางครั้งการเลือกเส้นทางบางเส้นทาง
อาจจะทำให้เรารู้สึกผิดพลาดไปบ้าง
แต่อย่าเพิ่งด่วนตัดสินว่าเราเลือกผิด
เพราะหลายครั้งเมื่อมองกันยาวๆแล้ว
การเลือกผิดระยะสั้น...นั้น อาจจะเป็นการเลือกถูกระยะยาว
เช่น ผมเคยเลือกการเรียนผิด(ไปจากคนทั่วไป)
แต่เส้นทางที่เราหรือคนทั่วไปคิดว่าผิดในตอนนั้น
เมื่อมาถึงวันนี้ เมื่อมองกลับไปพบว่า....
- เส้นทางนี้เองที่ทำให้เราได้อะไรไม่เหมือนคนอื่น
- เส้นทางนี้เองที่ทำให้เราเห็นโอกาสได้ง่ายกว่าคนอื่น
- เส้นทางนี้เองที่ทำให้เราแข็งแกร่งกว่าเส้นทางปกติ
และถ้าลองคิดย้อนจากตอนนี้กลับไป
แล้วแก้ไขการเลือกเส้นทางชีวิตในอดีตใหม่ได้
ไม่แน่นะครับว่า...เราอาจจะไม่อยากแก้ไขมันเลยก็ได้
เพราะหากเลือกใหม่ได้ แล้วผมเลือกเส้นทางที่เคยคิดว่าดีกว่า
มันอาจจะไม่สามารถลากเส้นทางเดินชีวิต
ให้มาถึงจุดที่เราอยู่ปัจจุบันก็ได้
เพราะชีวิตเราก็ไม่แตกต่างจากคนทั่วๆไปนั่นเอง
ณรงค์วิทย์ แสนทอง



5 เหตุผลของคนไม่บรรลุเป้า
------------------------
1. เป้าไม่ดี...แรงก็ไม่มา
มีทั้งประเภทเป้าเน่า(นานเกินไปจนหมดอายุ)
มีหนัก(เป้าเยอะเกินกำลัง)
เป้ายากเกินไปหรือง่ายเกินไป
2. เป้าดี..แต่ไม่มีแรง
ตั้งเป้าได้ท้าทาย(ไม่ยาก ไม่ง่ายจนเกินไป)
เป้ามีความหมายตอบโจทย์คุณค่าชีวิต
แต่แรงฮึดยังไม่มากพอหรือมีแต่ไม่ต่อเนื่อง
3. เป้าแรง....แต่ไม่มีดี
ตั้งเป้าดีมาก แต่ไม่ดูตัวเองว่าพร้อมมั๊ย
ตั้งเป้าที่ใช่ แต่ใจอาจจะไม่ชอบ
เป้าเขาเราไปก๊อปปี้มา(ไม่เหมาะกับเรา)
4. เป้าก็ดี แรงก็มา...แต่หาทางไปไม่เป็น
เป้าโอ แรงดีแต่ไม่มีกลยุทธ์
เลือกเดินทางอ้อม ทางยาก
คิดน้อยเกินไปก่อนลงมือทำ
5. เป้าดี แรงดี ทางดี(กลยุทธ์)แต่ทำไม่สุดทาง
พวกที่ใจร้อนอยากเห็นผลเร็ว
เปลี่ยนใจเลิก ท้อ ก่อนถึงเส้นชัยแค่เพียงก้าวเดียว
ประมาณว่าอีกเอื้อมมือเดียวจะถึงยอดเขาแล้ว...ท้อเสียก่อน
------------------------
มีเป้า มีแรง มีทาง(กลยุทธ์)...รับรองอะไรก็ฉุดไม่อยู่
ลุยให้สุดๆกับเป้าหมายที่ใช่กับใจที่ชอบ



ทำ 10% แต่ผลสำเร็จ 100%???
--------------------------
1. เลือกคบคนเก่งแค่ 10% ก็ได้เก่งเกิน 100%
- ในแต่ละช่วงเวลา...ไม่ต้องเลือกคบเยอะ
- เลือกคบคนเก่ง...ที่ตรงกับเป้าหมายชีวิตของเรา
2. ดูดซับความเก่งของคนเก่งมาแค่ 10%
- หาโอกาสใกล้ชิดคนเก่ง
- หาโอกาสเข้าถึง/ติดตามคนเก่ง
- หาโอกาสเข้าไปช่วยเหลืองานคนเก่ง
3. แบ่งปันสิ่งที่เรามีให้ผู้อื่นสัก 10%
- อย่าหวังว่าจะให้คนอื่น 100% เพราะทำยากและไม่ได้ทำ!
- ให้เขาแค่ 10% กับคนแค่ 10% เผลอๆผลลัพธ์ 100!!!
- คนที่รับจากเราแค่ 10% อาจจะไปส่งต่อคนอื่นๆเกิน 100!!!
--------------------------
- ผมเป็นคนกลุ่มที่น้อยกว่า 10%
ที่จบการศึกษาด้านพลศึกษา(วันๆเล่นอยู่แต่สนามกีฬา)
และสามารถสอบเข้ามหาวิทยาลัยได้(เทียบกับคนสมัยนั้นนะครับ)
แต่มาทำอาชีพวิทยากร ที่ปรึกษา นักเขียน นักคั่ว
- ผมเป็นคนกลุ่มที่น่าจะมีไม่เกิน 10%
ที่ไปถึงที่ทำงานเฉลี่ยตีสี่ครึ่ง
(ตลอดระยะเวลาทำงานเป็นลูกจ้างมา 12 ปี)
เวลาที่ผมเพิ่มขึ้นในแต่ละวันแค่ 10%
ทำให้ผมได้ความรู้เพิ่มขึ้นเป็น 100% ในเวลาไม่นาน
- ผมเลือกคนที่เป็นไอดอลแค่ 10%
ผมเลือก ดร.สมชาย ภคภาสน์วิวัฒน์
และ อ.วชิรา บุตรวัยวุฒิ
เป็นต้นแบบของอาชีพวิทยากร
แต่เดินตาม เรียนรู้จากท่านทั้งสองเต็มที่
แม้ท่านจะรู้จักหรือไม่รู้จักผมก็ตาม
- ผมเป็นคนกลุ่มน่าจะไม่เกิน 10%
ของวิทยากร ที่ปรึกษา
ที่เขียนบทความและหนังสือ/หนังสือเสียง
- ผมโฟกัสกับ 10% ของเรื่องที่อยากทำ
แต่ละช่วงเวลาผมให้เวลาให้ความสำคัญ
กับ 10% ของเรื่องที่อยากทำทั้งหมด
เมื่อสำเร็จเกิน 100 แล้วค่อยเปลี่ยนเรื่อง
- ผมให้เวลาแค่ 10% กับการทำ R&D
ผมจัดสรรเวลาการทำบางสิ่งบางอย่างเพื่ออนาคต
เช่น พัฒนาตนเองโดยการเขียนหนังสือ
พัฒนาหลักสูตร พัฒนาระบบการให้คำปรึกษา
แค่ 10% ของเวลาทำงานทั้งหมด
จนส่งผลให้ผมได้ผลตอบรับ เช่น
หนังสือเล่มหนึ่งสร้างชื่อเสียง สร้างรายได้จาก
หลักสูตรบรรยาย ที่ปรึกษามากกว่า 100%
ของเวลาที่ลงทุนไป
- ผมเป็นคนกลุ่มไม่น่าเกิน 10%
ที่มีการจำกัดระดับความสำเร็จไว้ล่วงหน้า
ว่าถ้าความสำเร็จเกินระดับนี้จะหยุด
เช่น ปีนี้ถ้าผมตั้งเป้ามีรายได้ 2 ล้านบาท
พอถึงเป้า ผมหยุดรับงานเลย
เพราะเชื่อว่าหากเราเบรคตัวเองไม่ได้
ความเสี่ยงในชีวิตเกิดขึ้นแน่เลย
ความสำเร็จผมมีขอบบน(Upper line) และขอบล่าง(Lower line)
เหมือนการวางสเปคสินค้าในกระบวนการผลิตนะครับ
อยากจะบอกว่าหากเราใช้หลัก 10% ไปเป็นฐานในการคิด
ชีวิตเรามีโอกาสประสบความสำเร็จเกิน 100% ได้ไม่ยากครับ
อย่าเชื่อผมนะครับ แต่กรุณาอย่าปฏิเสธ



"อยากให้สมองเติบโต ต้องเจอทางตัน(บ้าง)"
-----------------------------
หากยังยกของได้แบบสบายๆ...จะคิดอะไรไหม
หากยกของหนักขึ้นพอทนไหว....จะคิดอะไรไหม
หากยกของเองไม่ได้แน่ๆ....จะคิดอะไรมากกว่านี้ไหม
- จะหาอะไรมาเป็นเครื่องทุ่นแรงดีน๊า
- จะหาใครมาช่วยดีไหม(ขอร้องหรือหลอกล่อมา)
หากขับรถแล้วมีเนวิเกเตอร์บอกไปซ้ายขวา....จะคิดอะไรไหม
หากเนฯมั่ว(บอกผิด)...จะคิดอะไรไหม
หากเนฯเสีย....จะคิดอะไรที่จะไปให้ถึงจุดหมาย
- ดูแผนที่ที่เป็นกระดาษ
- โทรถามเพื่อนที่อยู่แถวนั้น
- แวะจอดถามชาวบ้าน มอเตอร์ไซด์รับจ้าง
- ฯลฯ
ผมเองเจอทางตันในชีวิตตอนออกมาทำอาชีพอิสระใหม่ๆ
ซึ่งถือว่าผมตั้งใจมาเจอทางตันด้วยตัวเอง ไม่มีใครบังคับ
เพราะผมสมัครใจลาออกมาทำอาชีพนี้เอง
สิ่งที่เกิดขึ้นคือ
- เงินเก็บไม่มีเลย
- รายได้ไม่แน่นอน แต่หนี้แน่นอน(บ้าน รถ ค่าใช้จ่ายในบ้าน)
- มองไม่เห็นรายได้เดือนต่อไป เพราะอาชีพนี้ไม่แน่นอน
- งานที่ยืนยันมาลูกค้ายกเลิก
- ร่างกายเริ่มส่งสัญญาณเพราะเครียดเข้าเส้น(เลือด)ไม่มีเงิน งาน
เวลานั้น....ช่วงแรกสมองตันเกือบตายชั่วคราวคิดไม่ออก
แต่พอมองหน้าลูก เมีย แล้ว....ใจสั่งสมองว่า
"เฮ้ย...ไอ้สมองยังตายไม่ได้"
เพราะถ้าสมองตาย เราจะตายกันทั้งครอบครัว
เท่านั้นแหละครับ สมองที่มันกำลังจะตัด กำลังจะตาย
"มันตื่นทันที" เพราะถูกอัดฉีดด้วยแรงจูงใจในชีวิต
และแรงจูงใจในชีวิตนี้คือ "คุณค่า(Value)"ที่แท้จริง
ลึกลงไปอีกว่าทำไมลูก เมียคือคุณค่า
"ผมไปขอภรรยาผมมาจากพ่อแม่เขามา และเคยสัญญากับตัวเองว่า
จะเลี้ยงดูให้ดีไม่น้อยไปกว่าเขาใช่ไหม"
"ผมอยากมีลูกเองใช่ไหม ไม่มีใครมาบังคับให้เราเลี้ยง"
"เราอยากเห็นลูกมีอนาคตดี หรือมีอนาคตเหมือนอดีตที่แย่ของผม"
แค่นี้อาหารสมองถูกฉีดเข้าไป
ทำให้สมองเติบโตทันที!!!
นี่คือมหัศจรรย์ของการการทำให้ "ทางตัน"
ไม่เจอทางตาย แต่กลายเป็น "ทางเลือกที่หลากหลาย"
เพราะได้อาหารสมอง(แรงจูงใจจากคุณค่าที่แท้จริง)
-----------------------------
การเจอทางตันของชีวิต....ไม่เคยทำให้มีใครตาย
แต่หากสมองตาย แรงใจตาย....มีสิทธิ์ตายจริงได้
จำไว้เลยว่า
"ตันไม่ตาย ถ้าสู้ตายรับรองไม่ตัน"



เมื่อหลายสิบปีก่อน ชีวิตผม...
- พ่อแม่เป็นกรรมกรรับจ้างกรีดยาง
- ผมเรียนซ้ำชั้น ป.1 ไม่มีใครสอน เพราะพ่อแม่พี่ๆก็จบแค่ ป.4
- ผมถูกเพื่อนๆล้อว่าเรียนซ้าชั้นจนขาดความมั่นใจไปหลายปี
- ตอนเด็กๆผมต้องเดินไปโรงเรียน ผมต้องอดข้าว กินข้าวกับเกลือผสมน้ำ
- ผมไม่เคยมีของเล่น อยากเล่นอะไรก็จินตนาการเอาเอง หรือทำเอง
- ผมต้องทำงานตั้งแต่เด็ก เช่น รับจ้างขุดหลุมปลูกยาง เก็บขี้ยางขาย
- ไปเรียนที่ตัวจังหวัดก็ต้องอดๆอยากๆใช้เงินประหยัดต้องเช่าบ้านอยู่รวมกันหลายคน
- มหาวิทยาลัยผมก็ต้องทำงานแลกทุน ทุกประเภท
- เข้ามหาวิทยาลัยเทอมแรกผมได้คะแนนภาษาอังกฤษ 0.5 คะแนนเต็ม 10 เกือบท้ออยากจะลาออก
- เข้ามาทำงานในกรุงเทพฯเงินเดือนเริ่มต้น 5500
- ตอนทำงานผมติดลบมาตลอด หมุนบัตรเครดิตทุกธนาคาร ด้วยความอยากพ้นจากความยากจนก็ดิ้นร้นลงทุนซื้อบ้านเพื่อเก็งกำไร ขาดทุนทุกหลัง
- ผมเคยไปขอโอกาสจากคนหลายๆคนอยากเป็นวิทยากร แต่ไม่มีใครให้
- ช่วงชีวิตที่หนักที่สุดคือคุณพ่อป่วยเป็นโรคมะเร็งเม็ดเลือดขาว และคุณแม่ต้องกรีดยางหาเงินคนเดียว มาเฝ้าคุณพ่อที่โรงพยาบาล 14 เดือน ผมกำลังเรียนมหาวิทยาลัยปี 3 ทุกครั้งที่ขอเงินจากแม่มาใช้น้ำตาไหลทุกครั้ง เพราะรู้ว่าแม่ไม่มีเงินต้องไปหยิบยืมเขามา แต่ผมก็ไม่มีทางเลือก แม้จะขอทุนแลกกับการทำงานมาบ้างแล้ว และตอนนั้นคุณแม่ต้องเดินเข้าไปห้องสังคมสงเคราะห์ของโรงพยาบาลวันเว้นวัน ผมก็ไม่รู้จะช่วยคุณแม่ได้ยังไง และสุดท้ายก่อนคุณพ่อเสียชีวิต ได้รับพระกรุณาธิคุณจากมูลนิธิพระบรมราชูปถัมภ์ดูแลเรื่องค่ารักษาพยาบาลให้
คนเราบางครั้ง เมื่อชีวิต "ย่อ"
ก็มีแรงบางอย่างทำให้ "กระโดด" ได้
- ผมตั้งใจเรียนจนจบเกียรตินิยมอันดับ 2
- ผมตั้งใจทำงานมากจนได้เลื่อนขั้นมาถึง HR Manager
- ก่อนลาออกมาทำอาชีพอิสระผมได้รับการเสนอให้ไปทำงานในตำแหน่งสูงสุดคือ Asst.Regional HR ซึ่งได้เงินเดือนเกือบสามแสน+รถประจำตำแหน่ง
- ทุกวันนี้ชีวิตผมก็รู้สึกมีค่าที่ได้มีโอกาสสร้าง "คุณค่า" ให้ผู้คนในฐานะ "วิทยากร" "ที่ปรึกษา" โค้ชแบบมั่วๆที่เรียกว่า "คั่ว"
และผมสามารถนำ "ประสบการณ์" ชีวิตผมมาถ่ายทอดให้ผู้คนที่ยัง
ไม่มี "เป้าหมาย" ในชีวิตได้ และทุกครั้งที่ทำให้คนอื่นมีเป้าหมาย เห็นความสำเร็จ
เหมือนกับการได้ชดเชยสิ่งที่ผมขาดหายไปจากชีวิต แต่แทนที่จะชดเชยให้ตัวเอง ก็แค่ไปชดเชยให้คนอื่นซึ่งมีคุณค่ามากกว่าให้กับตัวเอง
สุดท้ายนี้อยากฝากทุกคนครับว่า
"ปลายทางของความล้มเหลว" อาจจะกลายเป็น
"ความสำเร็จที่ยิ่งใหญ่" ได้
สู้ต่อไปครับ อย่ายอมแพ้!



10 อย่างที่ควรถามตัวเองในเรื่องของ "เป้าหมาย"
--------------------------------
1. ต้องการอะไร?
(รถ บ้าน เงิน เที่ยว ชื่อเสียง ตำแหน่งหน้าที่ แฟน!)
2. ต้องการเท่าไหร่?
(มีเงิน 1 ล้าน มีบ้านหนึ่งหลัง มีรถ 2 คัน มีแฟน 2 เอ้ยไม่ใช่!)
3. ต้องการเมื่อไหร่?
(ภายใน 5 ปี หรือ อายุไม่เกิน 30 หรือ ก่อนลูกโต)
4 เป็นไปได้ไหม?
(- ง่ายจนไม่ต้องทำอะไรอยู่เฉยๆก็ได้หรือ
- ทำให้ตายก็ไม่มีทางเป็นไปได้
- เป้าที่ดีต้องเป็นไปได้ไม่ยากหรือง่ายจนเกินไป)
5. ต้องออกแรงเท่าไหร่?
(- ประเมินกำลังตัวเองได้ว่าไหวไหม
- ต้องใช้เงินเยอะไหม
- ต้องใช้เวลาเท่าไหร่
- ต้องเสี่ยงอะไรไหม)
6. ได้แล้วไง?
(สำคัญโคตรๆ ถ้าตอบไม่ได้ว่าทำไมต้องเก็บเงิน 100 ล้าน
แสดงว่าไม่ใช่เป้า(ที่มีความ)หมาย เป็นแค่เป้า "มั่ว"
เป้ามันต้องตอบได้ว่ามันมีความหมายอะไรกับเรา
เช่น มีบ้านเพื่อให้ครอบครัวอยู่ร่วมกันอย่างมีความสุข)
7. ทำอะไรก่อนหลัง?
(บางคนเป้าเยอะ จะได้รู้ว่าต้องทำอะไรก่อนหลัง
ควรตัดเป้าไหนทิ้งออกไปบ้าง เป้าหมายทำพร้อมกันได้
เป้าไหนทำแล้วทำให้เป้าอื่นๆพลอยสำเร็จไปด้วย)
8. ไม่เสียดายอะไรใช่มั้ยถ้าทำแล้ว?
("เป้าหมาย" คือสิ่งที่เราคาดหวังในอนาคต
"เสียดาย" คือสิ่งที่เราคาดหวังย้อนกลับไปในอดีตแต่ผิดหวัง
หากมีเป้าเท่ากับไม่เสียดายอะไรที่ผ่านมาและผ่านไปในชีวิต)
9. ไม่เสียเวลาใช่มั้ย?
(- แผนดีมีชัยไปกว่าครึ่ง รู้เลยว่าจะไปไหน
- รู้เลยว่าจะทำอะไร
- รู้เลยว่าทางไหนเร็วกว่า)
10.คุ้มค่ากับการออกแรงมั้ย?
(- รู้ล่วงหน้าว่าสิ่งที่ต้องการได้มาคุ้มค่ากับแรง ทุน เวลาที่เสียไปไหม
- รู้ว่าสิ่งที่ได้จากเป้าหมายที่สำเร็จนั้น "กินสั้น" หรือ "กินยาว"
- รู้ว่าคุณค่าหลังความสำเร็จคืออะไร
- รู้ว่าเป้าหมายต่อไปหลังจากนั้นคืออะไร
เช่น หลังจากเราสำเร็จ เราจะเป็นแรงบันดาลใจให้เยาวชนรุ่นใหม่)
--------------------------------
เลือกเอาเองว่าเราจะเป็นโฟมลอยน้ำ
ที่ลอยไปลอยมาตามกระแสคลื่นกระแสลม
หรือเราจะเป็นเรือใบที่อยู่ในทะเล
ไม่ว่าลมพัดไปทางไหน
"แต่เราก็ยังแล่นไปในทิศทางที่เราต้องการได้"



















10 อย่างที่ควรถามตัวเองในเรื่องของ "เป้าหมาย"
--------------------------------
1. ต้องการอะไร?
(รถ บ้าน เงิน เที่ยว ชื่อเสียง ตำแหน่งหน้าที่ แฟน!)

2. ต้องการเท่าไหร่?
(มีเงิน 1 ล้าน มีบ้านหนึ่งหลัง มีรถ 2 คัน มีแฟน 2 เอ้ยไม่ใช่!)

3. ต้องการเมื่อไหร่?
(ภายใน 5 ปี หรือ อายุไม่เกิน 30 หรือ ก่อนลูกโต)

4 เป็นไปได้ไหม?
(- ง่ายจนไม่ต้องทำอะไรอยู่เฉยๆก็ได้หรือ
- ทำให้ตายก็ไม่มีทางเป็นไปได้
- เป้าที่ดีต้องเป็นไปได้ไม่ยากหรือง่ายจนเกินไป)

5. ต้องออกแรงเท่าไหร่?
(- ประเมินกำลังตัวเองได้ว่าไหวไหม
- ต้องใช้เงินเยอะไหม
- ต้องใช้เวลาเท่าไหร่
- ต้องเสี่ยงอะไรไหม)

6. ได้แล้วไง?
(สำคัญโคตรๆ ถ้าตอบไม่ได้ว่าทำไมต้องเก็บเงิน 100 ล้าน
แสดงว่าไม่ใช่เป้า(ที่มีความ)หมาย เป็นแค่เป้า "มั่ว"
เป้ามันต้องตอบได้ว่ามันมีความหมายอะไรกับเรา
เช่น มีบ้านเพื่อให้ครอบครัวอยู่ร่วมกันอย่างมีความสุข)

7. ทำอะไรก่อนหลัง?
(บางคนเป้าเยอะ จะได้รู้ว่าต้องทำอะไรก่อนหลัง
ควรตัดเป้าไหนทิ้งออกไปบ้าง เป้าหมายทำพร้อมกันได้
เป้าไหนทำแล้วทำให้เป้าอื่นๆพลอยสำเร็จไปด้วย)

8. ไม่เสียดายอะไรใช่มั้ยถ้าทำแล้ว?
("เป้าหมาย" คือสิ่งที่เราคาดหวังในอนาคต
"เสียดาย" คือสิ่งที่เราคาดหวังย้อนกลับไปในอดีตแต่ผิดหวัง
หากมีเป้าเท่ากับไม่เสียดายอะไรที่ผ่านมาและผ่านไปในชีวิต)

9. ไม่เสียเวลาใช่มั้ย?
(- แผนดีมีชัยไปกว่าครึ่ง รู้เลยว่าจะไปไหน
- รู้เลยว่าจะทำอะไร
- รู้เลยว่าทางไหนเร็วกว่า)

10.คุ้มค่ากับการออกแรงมั้ย?
(- รู้ล่วงหน้าว่าสิ่งที่ต้องการได้มาคุ้มค่ากับแรง ทุน เวลาที่เสียไปไหม
- รู้ว่าสิ่งที่ได้จากเป้าหมายที่สำเร็จนั้น "กินสั้น" หรือ "กินยาว"
- รู้ว่าคุณค่าหลังความสำเร็จคืออะไร
- รู้ว่าเป้าหมายต่อไปหลังจากนั้นคืออะไร
เช่น หลังจากเราสำเร็จ เราจะเป็นแรงบันดาลใจให้เยาวชนรุ่นใหม่)
--------------------------------
เลือกเอาเองว่าเราจะเป็นโฟมลอยน้ำ
ที่ลอยไปลอยมาตามกระแสคลื่นกระแสลม
หรือเราจะเป็นเรือใบที่อยู่ในทะเล
ไม่ว่าลมพัดไปทางไหน

"แต่เราก็ยังแล่นไปในทิศทางที่เราต้องการได้"

คนมีเป้าเท่ากับสำเร็จไปเกินครึ่ง!

















































































