สรุปหนังสือ:
Manage Your Day-To-Day: Build your routine, find your focus & Sharpen your creativite mind
Edited by Jocelyn K. Glei (Pulblished year 2013)
หยุดชีวิตการทำงานที่วุ่นวาย กลับมามีความสุขกับการทำงานและเต็มไปด้วยความคิดสร้างสรรค์ด้วยเทคนิคต่างๆ จากหนังสือเล่มนี้ครับ 
Manage Your Day-To-Day เป็นหนังสือเล่มแรกในหนังสือซีรีย์ทั้งหมด 3 เล่มของ 99U จาก เว็บไซด์ 99U.com ซึ่งเป็นเว็บบล็อกที่ได้รับรางวัล Webby Awards ด้าน Best Cultural Blog อีกทั้งที่มาของชื่อ 99U ก็ยังน่าสนใจมากครับ ตัวเลข 99 มาจากคำกล่าวของนักประดิษฐ์ชื่อก้องโลก โธม้ส เอดิสัน ที่ว่า "อัจริยะผู้ที่จะทำให้ความคิดสร้างสรรค์เกิดเป็นจริงขึ้นมาได้นั้น มาจากแรงบันดาลใจเพียง 1% ส่วนอีก 99% ที่ต้องใช้คือหยาดเหงื่อแรงกายและความพยายามเพื่อให้ได้มาซึ่งความสำเร็จ" ซึ่งผมเห็นด้วยอย่างยิ่งครับ  
หนังสือเล่มนี้นำเสนอทักษะ 4 ด้าน ที่จะช่วยให้เราอยู่รอดในยุคที่เต็มไปด้วยความสับสนวุ่นวายและเต็มไปด้วยสิ่งรบกวนต่าง ๆ ในการทำงาน โดยรวบรวมเทคนิคและแนวคิดต่าง ๆ จากผู้นำด้านความคิดสร้างสรรค์แถวหน้าจากหลากหลายวงการกว่า 20 ท่านมาไว้ด้วยกัน
1. ทักษะในการกำหนดและจัดการตารางเวลาในแต่ละวัน
ทักษะแรก ๆ ที่จะช่วยให้เราทำงานได้อย่างมีประสิทธิผลคงหนีไม่พ้นเรื่องของการบริหารจัดการเวลาครับ 
> การจัดตารางเวลาในแต่ละวันควรสัมพันธ์กับจังหวะของร่างกาย 
ในหนึ่งวันร่างกายของเราจะมีช่วงที่มีพลังสูงสุด หรือที่หลายคนเรียกว่า prime time เราจะรู้สึกสมองปลอดโปรง ซึ่งโดยส่วนใหญ่แล้วจะเป็นช่วงเวลาเช้า ๆ (อาจไม่เสมอไปขึ้นอยู่กับแต่ละคน) โดยเราควรเอางานที่ต้องใช้ความคิดส้างสรรค์หรืองานสำคัญ ๆ มาทำในช่วงเวลานี้ แทนที่จะหมดไปกับการนั่งตอบ e-mail การประชุม หรืองานที่สนองตอบความต้องการของคนอื่น 
>เมื่อใช้งานร่างกายก็ต้องปล่อยให้ร่างการพักอย่างเต็มที่
การนอนเป็นสิ่งสำคัญกว่าการกินอาหาร เราสามารถอดอาหารติดต่อกันได้นานกว่าการอดนอนติดต่อกันหลาย ๆ วัน และเพื่อให้ร่างกายกลับมามีพลังอย่างเต็มที่ เราควรนอนหลับอย่างน้อย 7 ชั่วโมง และควรกำหนดช่วงเวลาในการทำงานและพักเบรคเป็นช่วง ๆ โดยอาจทำงานติดต่อกัน 90 นาที จากนั้นให้หยุดพักแล้วค่อยกลับมาลุยต่อ 
> เลือกงานที่สำคัญ 2-3 งานจาก to-do list มาทำในแต่ละวัน
เราไม่สามารถจัดการกับงานทั้งหมดใน to-do list ภายใน 1 วันได้ ดังนั้นเราต้องจ้ดลำดับความสำคัญของงาน โดยการตั้งเป้าหมายระยะสั้นเป็นรายวันหรือรายสัปดาห์ ในหนึ่งวันควรจัดให้มีงานสำคัญ ๆ ที่ต้องทำให้เสร็จหรือได้เปอร์เซ็นตามที่ตั้งเป้าไว้ไม่ควรเกิน 2-3 งาน ไม่อย่างนั้นเราจะเสียเวลาไปกับงานหลาย ๆ อย่าง ทำให้ดูเหมือนยุ่งทั้งวัน แต่งานไม่เสร็จตามที่ตั้งเป้าไว้สักอย่าง 
> พยายามทำให้เป็นกิจวัตรอย่างสม่ำเสมอ 
เรื่องนี้เป็นเรื่องการฝึกวินัยให้เราทำตามแผนที่วางไว้อย่างสม่ำเสมอ วันละเล็กวันละน้อยโดยไม่พลัดวันประกันนพรุ่ง ซึ่งหากทำได้จะช่วยลดความเครียดในการทำงานลงได้อยากมาก เมื่อเราเริ่มชินกับกิจวัตรในแต่ละวัน จะทำให้เราเริ่มต้นทำงานได้ง่ายและปะติดปะต่อเรื่องราวได้อย่างรวดเร็ว
>ให้รางวัลกับตัวเองเมื่องานเสร็จตามเป้า
ควรมีการสรุปความก้าวหน้าของงานในแต่ละวัน และให้รางวัลกับตัวเองเมื่องานเสร็จตามเป้าหมาย แม้จะเป็นเพียงเป้าหมายเล็ก ๆ ในแต่ละวันก็ตาม ซึ่งการรับรู้ถึงความก้าวหน้าของงานและการเฉลิมฉลองเล็ก ๆ นี้ จะช่วยสร้างโมเมนตัมให้เรามีพลังที่อยากจะบรรลุจุดมุ่งหมายสุดท้ายของงานโดยไม่รู้สึกท้อถอย
> ใช้เวลากับตัวเองบ้าง
ควรหาช่วงเวลาที่ได้อยู่กับตัวเอง เพื่อทบทวนว่าในหนึ่งวันหรือหนึ่งอาทิตย์ที่ผ่านมา เราทำอะไรได้ดีหรือมีสิ่งไหนที่เรายังต้องปรับปรุงหรือไม่ การทำสมาธิก็มีส่วนช่วยให้เราสามารถโฟกัสกับงานได้ดีขึ้นด้วย
2. ทักษะในการโฟกัสกับงานเพื่อเพิ่มประสิทธิภาพในการทำงานให้มากขึ้น
การอยู่ท่ามกลางกระแสข้อมูลมากมายที่เข้ามาในแต่ละวัน สิ่งเหล่านี้จะทำให้เราเสียสมาธิและหลุดความสนใจไปจากงานที่เรากำลังทำอยู่ได้ง่าย ๆ ทักษะที่ช่วยให้เราโฟกัสอยู่กับงานได้เป็นเวลานานท่ามกลางสิ่งรบกวนต่าง ๆ รอบข้างจึงเป็นสิ่งที่สำคัญมากในยุคปัจจุบัน
> เทคนิคการทำ Focus Block 
Focus Block เป็นเทคนิคการทำหนดกรอบเวลาที่แน่นอนในการโฟก้สกับงานต่าง ๆ ตั้งแต้เริ่มต้นจนจบในหนึ่งวัน หรือบางคนอาเรียกเทคนิคนี้ว่า Time Boxing โดยการกำหนดกรอบเวลาลงไปในปฏิทินแบบเดียวกับการจองเวลาประชุม เพื่อให้คนอื่น ๆ เห็นกรอบเวลาของเราเช่นกัน แบบนี้จะไม่มีใครมาว่าเราได้หากเราจองเวลาช่วงเช้าไว้สำหรับงานสำคัญและเพิ่งมาตอบ e-mail ของเค้าในช่วงสาย
อย่างไรก็ตามการทำ Focus Block หรือ Time Boxing เป็นเพียงส่วนหนึ่งเท่านั้น ความยากมันอยู่ตรงที่การโฟกัสกับงานที่อยู่ตรงหน้าให้ได้ตลอดช่วงเวลาที่เรากำหนดไว้มากว่า ท่ามกลางสิ่งรบกวนต่าง ๆ รอบตัว ไม่ว่าจะเป็น สายเรียกเข้าจากโทรศัพท์ e-mail จากคนสำคัญที่เพิ่งเด้งขึ้นมา 
เทคนิคหนึ่งซึ่ง คาล นิวพอร์ต แนะนำคือ การเริ่มกำหนดช่วงเวลาในการทำงานออกเป็นช่วงสั้น ๆ ก่อน เช่น 20-30 นาที โดยตัดสิ่งรบกวนทั้งหมดออกไป เช่นปิดโทรศัพท์ ไม่เปิดโปรแกรมหรือ application อื่น โดยโฟก้สอยู่ที่งานตรงหน้าเพียงอย่างเดียว จากนั้นค่อยเพิ่มกรอบเวลาขึ้นไปเรื่อย ๆ
> หากเรายุ่งจงถามว่าเรายุ่งเรื่องอะไร
การทำงานหลาย ๆ อย่างพร้อม ๆ กัน หรือที่เรียกกันว่า multitasking นั้น ไม่ได้ทำให้เรามี productivity เพื่มมากขึ้น หากใครที่เคยอ่านหนังสือเรื่อง Thinking Fast and Slow ของ Daniel Kahneman จะเข้าใจเรื่องนี้ดี โดยการทำงานของสมองที่สามารถทำอะไรได้ 2 อย่างพร้อมกันนั้นจะต้องเป็นกิจกรรมที่เกิดขึ้นแบบอัตโนมัติเท่านั้น เช่นการเดิน แต่สำหรับกิจกรรมที่ต้องใช้ความคิดและความตั้งใจ สิ่งที่เกิดขึ้นนั้นไม่ใช่ multitasking แต่จะเป็น task switching มากกว่า ซึ่งมีงานวิจัยพบว่าการอ่านหนังสือพร้อมกับการเล่นเชทหรือการเขียนหนังสือพร้อมกับการดูทีวี จะทำให้ productivity ของเราลดลงกว่า 20% 
3. ทักษะในการใช้เทคโนโลยีและเครื่องมือต่าง ๆ เพื่อช่วยในการทำงาน 
เราต้องเป็นผู้ควบคุมเทคโนโลยี อย่าให้เทคโนโลยีมาเป็นตัวควบคุมเราซะเอง
> ใช้งาน social media อย่างมีเหตุผล
การเข้ามาใช้งาน social media เพียงเพื่อแก้เบื่อนั้น มักจะจบลงที่การเสียเวลาไปโดยเปล่าประโยชน์ เราควรฝึกฝนการควบคุมการใช้ social media อย่างมีเหตุผล โดยเมื่อเรา logon เข้า social media ให้เราถามตัวเองเสมอว่า เราเข้ามาทำไม?
> อาการกลั้นหายใจขณะจ้องหน้าจอ (screen apnea)
มีการวิจัยจากการสังเกตคนจำนวนกว่า 200 คน  พบว่าการนั่งจ้องหน้าจอ ไม่ว่าจะเป็นจอคอมพิวเตอร์ หน้าจอโทรศัพท์ หรือการนั่งดูจอทีวี อาจทำให้เกิดอาการกลั้นหายใจหรือหายใจสั้น ๆ โดยไม่รู้ตัว เรียกว่าอาการ "screen apnea" โดยเฉพาะตอนที่กำลังตอบ e-mail ซึ่งมีผลอาจทำให้เราป่วยเป็นโรคที่มีสาเหตุมาจากความเครียด และยังเป็นการกระตุ้นระบบประสาทอัตโนมัติซิมพาเทติกที่กระตุ้นการตอบสนองในเชิงต่อสู้เมื่ออยู่ภายใต้แรงกดดันซึ่งอาจทำให้เราตัดสินใจผิดพลาดได้ อย่างก็ตามการหายใจลึก ๆ และการฝึกการหายใจแบบเดียวกับการเล่นเครื่องดนตรีหรือการเล่นโยคะ สามารถช่วยแก้ปัญหาเรื่องนี้ได้
4. ทักษะการคิดแบบสร้างสรรค์
>อย่าเป็นคนสมบูรณ์แบบ
ความคิดที่อยากทำงานให้ออกมาดี สมบูรณ์แบบ ไม่มีข้อผิดพลาด ถือเป็นเรื่องดี แต่ถ้าเรายึดติดกับเรื่องนี้มากเกินไปก็จะส่งผลเสียมากกว่าผลดี ดังคำกล่าวของ Eugene Delacroix ว่า "ศิลปินที่แสวงหาความสมบูรณ์แบบในทุกสิ่งจะไม่มีวันได้พบกับมัน" 
การยึดติดกับความสมบูรณ์แบบนอกจากเป็นการกดดันตัวเองแล้ว อาจเป็นกับดักที่ทำให้คุณเริ่มงานได้ช้าหรือเริ่มไม่ได้เลยเนื่องจากมัวกังวลอยู่กับการวางแผนที่ต้องสมบูรณ์แบบที่สุดก่อนถึงจะเริ่มงานได้
การยึดติดกับความสมบูรณ์อาจทำให้ปิดงานไม่ลงเพราะความกังกลว่างานที่เราทำยังไม่ดีพอ ซึ่งอาจปิดโอกาสที่เราจะสามารถใช้ความคิดสร้างสรรค์ได้อย่างเต็มที่กับงานใหม่ ๆ ที่เข้ามา
>เมื่อคิดไม่ออกก็จงหยุดคิด
เมื่อเราถึงจุดที่คิดอะไรไม่ออก จงอย่าพยามคิดต่อ สิ่งที่ควรทำคือการปล่อยวาง เอาตัวเองออกมาจากความคิดนั้น และปล่อยให้จิตใต้สำนึกได้ทำงานแทน แล้วความคิดดี ๆ จะผุดขึ้นมาเอง
