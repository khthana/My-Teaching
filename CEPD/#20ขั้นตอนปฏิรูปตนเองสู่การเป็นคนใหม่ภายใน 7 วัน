1. หยิบกระดาษเปล่ามาหนึ่งแผน
2. ลองหาที่เงียบๆ สงบๆ ไม่มีคนรู้จักเรา อยู่ที่นั่นสัก 3-4 ชั่วโมง
3. อะไรคือข้อดีของเรา เขียนลงไปในกระดาษ
4. อะไรคือข้อเสียของเรา เขียนลงไปในกระดาษ
5. เราชอบอะไร งานลักษณะไหน มีพรสวรรค์อะไรเป็นพิเศษ เขียนลงไปในกระดาษ
6. เราไม่ชอบอะไร ไม่ถนัดงานแบบไหน ทำอะไรแล้วไม่มีความสุข เขียนลงไปในกระดาษ
7. ชีวิตทุกวันนี้ชอบอะไรในชีวิตของเรา เขียนลงไปในกระดาษ
8. ชีวิตในวันนี้ไม่ชอบอะไรในชีวิตของเรา เขียนลงไปในกระดาษ
9. ลองวิเคราะห์ตนเองว่า เพราะอะไร ชีวิตของเราจึงดำเนินมาถึงวันนี้ จุดนี้ พยายามนึกทบทวนเรื่องราวในอดีต เขียนลงไปในกระดาษ
10. ลองวางแผนชีวิตระยะสั้นๆ ดูคือ เลือกนิสัยที่ไม่ดีที่สุดของเรามาหนึ่งอย่าง และสัญญากับตัวเองว่า จะเลิกให้ได้ภายในหนึ่งปี เช่น ถ้าเป็นคนชอบนินทา ภายในหนึ่งปีฉันจะเลิกนินทา ถ้าเป็นคนชอบพูดจาไม่ดี ภายในหนึ่งปีฉันจะเลิกพูดจาไม่ดี ถ้าเป็นคนขี้เหนียว ภายในหนึ่งปีฉันจะเลิกเป็นคนขี้เหนียวอย่างนี้เป็นต้น คือเลือกนิสัยไม่ดีของเราที่เห็นได้ชัดมาหนึ่งข้อ แล้วทำลายมันให้ได้ภายในหนึ่งปี ตรงนี้จะทำให้เรามีเป้าหมายทางจิตวิญญาณแล้ว ให้ทำด้วยความรู้สึกท้าทาย สนุกสนาน อย่าเครียดแต่ "เอาจริง ทำจริง"
11. ให้ลองตั้งเป้าหมายว่า เราจะทำอะไรสักอย่างให้สำเร็จในปีนี้ เช่น เก็บเงินให้ได้จำนวนหนึ่ง ระบุจำนวนให้ชัดเจน หรือ เปิดร้านให้ได้ ระบุรายละเอียดให้ชัดเจน หรือหัดเป็นช่างตัดผมให้ได้ ระบุให้ชัดเจน หรือจะทำอาหารให้เป็น 10 ชนิด ระบุให้ชัดเจน อย่างนี้เป็นต้น จำไว้ว่า ทุกอย่างต้องชัดเจน อย่าคิดเฉยๆ แต่จงเขียนลงไปในกระดาษ
12. ข้อสิบจะทำให้คุณมีเป้าหมายทางจิตวิญญาณ ข้อสิบเอ็ดจะทำให้คุณมีเป้าหมายเล็กๆ อย่างเป็นรูปธรรมในชีวิต ชีวิตจะไม่เลื่อนลอยอีกต่อไป และคุณต้องระลึกไว้เสมอว่า ต้องทำทุกอย่างให้เหมือนเล่นเกมส์คือทำอย่างสนุก แต่เอาจริง ทำจริง
13. ลองเขียนสิ่งที่คุณอยากให้เกิดขึ้นในชีวิต อยากเห็นตัวเองเป็นแบบไหน ยังไง เป็นช่วงๆ สองปีจากนี้ สี่ปีจากนี้ หกปีจากนี้ คุณอยากเห็นอะไรเกิดขึ้นบ้างกับตนเอง เขียนลงไปในกระดาษ
14. กำหนดการตื่น และนอนให้เป็นเวลา ถ้าคุณสามารถทำได้ วงจรชีวิตจะเปลี่ยนไปสู่วงจรชีวิตที่ดีขึ้น จำไว้ว่า เวลาการตื่นและนอน คือจุดเริ่มต้นของชีวิตที่ดี เวลาชีวิตของคุณจะมากหรือน้อยก็อยู่ที่ตรงนี้ ถ้าคุณสามารถควบคุมเวลาได้ ทุกอย่างในชีวิตจะง่ายขึ้นอีกมาก อย่านอนตื่นสาย อย่านอนดึก ขอให้เริ่มจากตรงนี้ก่อน แล้วคุณจะมีเวลาเหลือเฟือสำหรับจัดการชีวิตของคุณ
15. ควบคุมอาหาร ถ้าคุณฝึกตัวเองให้เป็นคนกินอย่างพอดี กินแต่สิ่งที่เป็นประโยชน์ ถ้าคุณเองชนะตนเองในเรื่องนี้ได้ จิตใจของคุณจะเข้มแข็งขึ้นอีกมาก ความพอดีของชีวิต เริ่มจาก เรื่องง่ายๆ คือเรื่องกิน!!!
16. จงออกกำลังกายทุกวัน ไม่จำเป็นต้องทำอะไรให้ยุ่งยาก วุ่นวาย ทำได้เท่าที่ทำ แต่ต้องทำทุกวัน เช่นกระโดดเชือกอยู่ในบ้านวันละร้อยครั้ง หรืออะไรง่ายๆ ที่คุณจะทำได้สะดวกๆ ตรงนี้ไม่เกี่ยวกับสุขภาพกาย แต่มันเกี่ยวกับการย้ำต่อจิตสำนึกของคุณว่า ชีวิตของคุณกำลังจะเปลี่ยนแปลงครั้งใหญ่ และถ้าคุณทำได้ คุณจะรักตนเอง และรู้สึกดีกับตนเองมากขึ้นอย่างมหาศาล
17. ทำสมาธิวันละ 15 นาที เรื่องนี้สำคัญมาก เพราะมันจะทำให้คุณฉลาด และมีสติปัญญาเพิ่มขึ้นอีกหลายเท่าตัว
18. อย่าพูดในสิ่งไม่ดี ขอให้คิดว่ามันคือเกมส์ สนุกกับการเห็นตัวเองอยากพูดในสิ่งไม่ดี แต่สามารควบคุมตนเองให้เงียบได้ ฝึกฟังเสียงกิเลสในใจ แล้วไม่ทำตามคำสั่งของมัน แต่ให้เห็นมัน เห็นว่ามันกำลังคิดอะไร อยากจะพูดอะไร แล้วคุณจะสามารถเป็นเจ้านายของคำพูดตนเองได้
19. ดูแลตัวเองให้ดูดีอยู่เสมอ อย่าปล่อยตัว ทุกอย่างต้องดูแลจนเป็นนิสัย เนื้อตัว ร่างกาย เสื้อผ้า เป็นสิ่งที่คุณต้องให้ความสำคัญ นี่ไม่ใช่เรื่องของการยึดติด แต่เป็นเรื่องของการสร้างสุขภาพที่ดี เป็นเรื่องของการเพิ่มเติมความสุข ความมั่นใจ และความสดชื่นให้ตัวของคุณเอง
20. ทุกสิ่งที่แนะนำไปทั้งหมด ต้องเขียนมันออกมาว่าคุณจะทำอะไรบ้าง หนึ่ง สอง สาม สี่ เป็นขั้นเป็นตอน อย่าคิดลอยๆ อย่าคิดแล้วจบไป อย่าคิดว่ารู้แล้วเข้าใจแล้ว เพราะถ้าคิดอย่างนั้น ทุกอย่างก็จะกลับไปเป็นอย่างเดิม จงสร้างตารางชีวิตของคุณขึ้นมา ระบุเวลาให้ชัดเจนว่าในแต่ละวันคุณจะทำอะไรบ้าง เวลากี่โมง นานเท่าไหร่ แค่ไหน อย่างไร ขอให้รู้ว่า เมื่อคุณเริ่มต้นเขียน การเขียนจะทำให้สิ่งเหล่านี้เข้าไปฝังอยู่ในจิตสำนึกของคุณ ความสำคัญของมันอยู่ตรงนี้ เมื่อทุกอย่างลงไปในขั้นจิตสำนึกของคุณแล้ว คุณจะเริ่มต้นทำ
เมื่อคุณทำแล้ว ชีวิตของคุณจะเปลี่ยน
และเมื่อไหร่ก็ตามที่คุณสามารถทำให้ชีวิตของคุณเปลี่ยนได้
เมื่อนั้น...คุณก็จะเป็นเจ้าของชีวิตของคุณอย่างแท้จริง!!!
ขอให้สนุกกับชีวิต...
และมีความสุขกับการเปลี่ยนแปลงตนเองนะครับ
