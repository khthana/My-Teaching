บทนำ

คำว่า “ศักยภาพ” คือคำพูดที่มีนัยเชิงบวกที่สำคัญ  เราจะใช้ศักยภาพอย่างเต็มที่ได้นั้นเราต้องเติบโต  และต้องเติบโตอย่างตั้งใจ  จอห์น ซี. แม๊กซ์เวลล์ผู้เขียน  สอนเราให้ตั้งใจที่จะพัฒนาความสามารถของตนเองให้เติบโตอย่างมีแผนงานแทนที่จะปล่อยให้โตไปตามประสบการณ์  หรือโตไปตามธรรมชาติ  ซึ่งอาจจะไม่มีประสิทธิผลเท่าที่ควร  

เพื่อให้เราได้ใช้ศักยภาพเต็มที่ตามเป้าหมายในชีวิตของเราแต่ละคน  เขาแนะนำกฎของการพัฒนาตนเอง 15 ข้อคือ  1. กฎของความตั้งใจ  2. กฎของการตระหนักรู้ตนเอง  3. กฎของความมั่นใจในตนเอง  4. กฎของการไตร่ตรอง  5. กฎของวินัย  6. กฎของการจัดสภาพแวดล้อม  7. กฎของการออกแบบการพัฒนาตนเอง  8. กฎของการเรียนรู้จากประสบการณ์เลวร้าย  9. กฎของอุปนิสัยที่ดี        10. กฎของการฝืนตัวเอง  11. กฎของการแลกเปลี่ยน  12. กฎของการใฝ่รู้  13. กฎของคนต้นแบบ 14. กฎของการขยายศักยภาพ และ  15. กฎของการให้


ผมขอสรุปบางส่วนของแต่ละบทที่คิดว่าน่าสนใจมาแชร์  ข้อเขียนชุดนี้ไม่ใช่บทสรุป  เป็นการดึงสาระสำคัญที่คิดว่าน่าจะมีประโยชน์และสามารถนำไปใช้ได้ทันที  อย่างไรก็ตามขอแนะนำให้ซื้ออ่านฉบับภาษาไทยที่แปลแล้ว หรือใครถนัดภาษาอังกฤษก็ซื้อต้นฉบับอ่านได้ครับ

กฎข้อที่ 1 กฎของความตั้งใจ

การเติบโตต้องมีเจตนาที่แน่วแน่ไม่ใช่ปล่อยไปตามยถากรรม

คำถามสำคัญที่เราทุกคนต้องถามตัวเองคือ  “เรามีแผนการที่เป็นรูปธรรมสำหรับพัฒนาตนเองให้เจริญก้าวหน้าในชีวิตแล้วหรือยัง”

แมกซ์เวลล์เล่าว่า ตอนอายุ 24 ปีเขาเจอคำถามนี้  และทำให้เขาลงทุนซื้อ Growth Kit  หรือเครื่องมือในการพัฒนาตนเองราคาเท่ากับเงินเดือนหนึ่งเดือนของเขา  โดยที่เขาใช้เวลาเก็บหอมรอบริบเงินถึงหกเดือนกว่าจะมีเงินซื้อได้

เขาบอกว่าคนเรามักจะมีกับดักแปดข้อที่ทำให้ไม่อยากพัฒนาตนเอง

	1. 
คิดว่าเราจะเก่งขึ้นไปตามอายุและประสบการณ์
	2. 
ไม่รู้วิธีว่าจะต้องพัฒนาตนเองอย่างไร
	3. 
ยังไม่ถึงเวลา
	4. 
กลัวผิด
	5. 
ยังหาวิธีที่ดีที่สุดไม่ได้
	6. 
ขาดแรงบันดาลใจ
	7. 
ถอดใจเมื่อเจอคนอื่นๆที่เก่งกว่าเรามาก
	8. 
พอลงมือทำแล้วพบว่ามันไม่ง่ายอย่างที่คิด



แมกซ์เวลล์แนะนำว่าจะเริ่มอย่างไร

	1. 
ตอบ คำถามสำคัญเสียแต่ตอนนี้  “เป้าหมายในชีวิตคืออะไร”  “เราจะไปในทิศทางใด”  “ให้จินตนาการว่า  เราจะไปได้ไกลสุดเพียงใด”  แผนพัฒนาชีวิตเป็นแผนระยะยาวไม่มีวันจบ  เพราะเราพัฒนาตัวเองขึ้นไปได้เรื่อยๆ  เนื่องจากศักยภาพมนุษย์ไม่มีขีดจำกัด
	2. 
ลงมือทำทันที  อย่าผลัดวันประกันพรุ่ง
	3. 
ถามตัวเองว่ากลัวอะไร  ท้าทายความเชื่อผิดๆเหล่านั้น  แล้วลงมือทำ
	4. 
เปลี่ยนแปลงอย่างตั้งใจแทนที่จะรอให้เกิดความจำเป็น


